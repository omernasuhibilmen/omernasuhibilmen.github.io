<!DOCTYPE html>
<html lang="tr" data-bs-theme="light">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Şühur-ı Selase Münasebetiyle: Nasihat - Osmanlıca Makaleler</title>
    <!-- Bootstrap CSS -->
    <link href="https://cdn.jsdelivr.net/npm/bootstrap@5.3.3/dist/css/bootstrap.min.css" rel="stylesheet">
    <!-- Bootstrap Icons -->
    <link rel="stylesheet" href="https://cdn.jsdelivr.net/npm/bootstrap-icons@1.11.3/font/bootstrap-icons.css">
    <link rel="stylesheet" href="../css/style.css">
    <link href="https://fonts.googleapis.com/css2?family=Crimson+Pro:ital,wght@0,400;0,600;1,400&display=swap" rel="stylesheet">
</head>
<body style="background-color: var(--bg-primary);">
    <nav class="navbar navbar-expand-lg bg-dark-subtle">
        <div class="container">
            <button class="navbar-toggler" type="button" data-bs-toggle="collapse" data-bs-target="#navbarNav">
                <span class="navbar-toggler-icon"></span>
            </button>
            <div class="collapse navbar-collapse" id="navbarNav">
                <ul class="navbar-nav me-auto">
                    <li class="nav-item">
                        <a class="nav-link" href="../index.html">Ana Sayfa</a>
                    </li>
                    <li class="nav-item">
                        <a class="nav-link" href="../index.html#makaleler">Makaleler</a>
                    </li>
                    <li class="nav-item">
                        <a class="nav-link" href="../about.html">Ömer Nasûhi Bilmen</a>
                    </li>
                </ul>
                <div class="theme-switcher d-flex align-items-center">
                    <i class="bi bi-sun-fill me-2 theme-icon" id="lightIcon"></i>
                    <div class="form-check form-switch">
                        <input class="form-check-input" type="checkbox" id="themeSwitch">
                    </div>
                    <i class="bi bi-moon-fill ms-2 theme-icon" id="darkIcon"></i>
                </div>
            </div>
        </div>
    </nav>

    <main class="container py-5">
        <article class="latex-article">
            <div class="title-block">
                <h1 class="ottoman-title">Şühur-ı Selase Münasebetiyle: Nasihat</h1>
                <p class="text-muted mt-3">
                    <i class="bi bi-calendar3 me-2"></i>
                    <span class="date">31 Temmuz 1911</span>
                </p>
            </div>
            
            <div class="content">
                <p>Şühur-ı Selase Münasebetiyle: Nasihat</p>
<p>31 Temmuz 1911</p>
<p>Hicri: 4 Şaban 1329, Rumi: 18 Temmuz 1327 - Beyânülhak - Sayı: 5.
Cilt 121. Sayı</p>
<p>Cemiyet-i beşeriyeyi teşkil eden efradın seviye-i irfanı, derece-i
ilim ve kemali mütesavi olamayacağından her ferd kendinden ziyade haiz-i
malumat olan zevatın ilim ve fazlından, vaaz ve nasihatinden istifadeye
muhtaçtır. İnsanlar birçok ihtiyacata maruz olarak yaradılmıştır.
Bunların bir kısmını ihtiyacat-ı maddiye teşkil etmekte olduğu halde
diğer bir kısım mühhimeni de ihtiyacat-ı maneviyye ve ruhiyye teşkil
eder.</p>
<p>İnsanlar, ihtiyacat-ı maddiyesinin istifası hususunda her türlü
meşakk ve müzahime tahammül ederek her türlü vesait-i meşruaya müracaat
etmeğe çalışır olduğu gibi ihtiyacat-ı maneviye ve ruhiyesini izale
edebilmek için de birçok vesail-i ulviyenin istihsaline mecburiyet
hisseder.</p>
<p>İnsan, bazen öyle bir ihtiyaç-ı manevi ve vicdaniye maruz kalır ki bu
ihtiyacın car-i istifasını bulmadıkça kabil değil bir türlü rahat
edemez. Kalbi, giriftar-ı ızdırap, gözleri girye-riz teessür olmadan
kurtulamaz.</p>
<p>Zaten ihtiyaç, bütün kainat üzerinde hükümferma olan bir kanun-u la
yeteğayyer’den ibarettir. Alem-i tabiatte hiçbir şeye tesadüf olunamaz
ki şedid bir ihtiyacın taht-ı tesirinde bulunmasın. Elvah-ı tabiate,
bedayi-i sermediyete dikkat edildikçe bütün eşyanın, bütün asar-ı
mütenevvia-i kudretin, birer ihtiyaç-ı tabii içinde yaşamakta olduğu,
istifa-yı ihtiyaç olduğu hususunda yekdiğerinden istifade eylemekde
bulunduğu müşahede olunur. Mesela semaya, o feza-yı la yetenahiye,
ziynetbahş olan seyyarata dikkat edersek, safahatını nurlandırmak,
leyal-i mazlumeyi tenvire çalışmak hususunda sevabit-i mazie’den
istizae-i letafet etmeğe muhtaç olduklarını görürüz.</p>
<p>Latif bir baharın feyz-i nuranisi bile her türlü letaif-i münevvereyi
haiz bulunan bir Şukufe-zara çıkar. Ağaçlara, çiçeklere, fevakih-i
günagüne atf-ı nazar eyler isek bunların birçok şeye mesela; ecram-ı
semaviyenin, neşreylediği zerin zerin ziyalara, hayat-ı uzviyeyi temin
eden leziz leziz sulara, kuvva-yı nebatiye-i eraziye, mesai-yi
muttasile-i beşeriyeye arz-ı iftikar eylediğini müshahede etmiş
oluruz.</p>
<p>İşte insanlar dahi mevcudat-ı hariciyede görülen bu kadar ihtiyacat-ı
maddiyelerini ve gerek ihtiyacat-ı maneviyelerini istifa için metin-i
azm ile, la yenkatıu bir metanetle, muttasıl bir sa’y ve gayretle bezl-i
mukadderat eylemeğe mecburdurlar.</p>
<p>İnsanların maruz bulundukları ihtiyacat-ı maneviyenin en büyük bir
kısmını istifa etmek, mesela; nuraniyet-i fikriye ve tekamülat-ı
ahlakiyeye nail olmak için heyet-i içtimaiyenin en kıymetli, en nafi’
uzvunu teşkil eden ulema ve hukemaya muhtaçtır.</p>
<p>Evet, her fert tenvir-i efkara, tehzib-i ahlaka, terbiye-i ruha
muvaffak olmak için ulemanın, erbab-ı fazl ve iktidarın sünuhat-ı
ilmiyesinden, musahabat-ı hikemiyanesinden nasibdar-ı feyz olmak
ihtiyacına maruzdur.</p>
<p>Dünyada hiçbir hastalık tasavvur olunamaz ki bir tabibi bulunmasın.
Emraz-ı ahlakiye ve içtimaiyenin etibba’sı ise -muzlim noktalar
etrafında dolaşan gafilleri uyandırmak lütfunda bulunan- nusaha ve
hukemadır.</p>
<p>Emraz-ı ruhiyenin teşfiyesi hususunda bir nasıh-ı hakimin
sözlerindeki tesir hiçbir şeyde mevcud değildir. Latif latif bulutlardan
serpilen yağmur kataratıyla tabiat faaliyete başladığı, elvah-ı zemini
asar-ı rengarenk bahar ile kesb-i tavaret eylediği ağaçlar, ezhar-ı
mütenevvianın inkişafiyle cevherlere müstağrak olduğu gibi bir nasih-i
hakimin, bir hatib-i hikmetperverin ruhnevaz sözleri de müstemi’i’nin
ruhu, inbisata gelir, hucceyrat-ı dimağiyesi tenevvür eder. Kuvay-ı
müfekkiresi tekemmül eyler. Ahlak-ı rediyye ve ve ef’al-i gayr-i
meşruasından eser kalmaz.</p>
<p>Zaten ahlakın kabil tebdil ve tehzib olduğu, birçok ulema ve hukema
tarafından kabul edilmiş bir hakikattir.</p>
<p>‘’Hüsn-ü ahlak ile kaimdir kemalat-ı beşer</p>
<p>Kabil-i tehzibdir her veçhile ahlakımız</p>
<p>Müsteid kılmış bizi kesb-i kemal ve hikmete</p>
<p>Herkesi bir feyze mazhar kılan Hallakımız’’</p>
<p>Lakin şu kadarı var ki herkesin tehzib-i ahlakına çalışan, emraz-ı
ruhiyenin tedavisine kalkışan zevat bihakkın muktedir, bihakkın
mütehassıs olmalıdır. Heyet-i içtimaiyenin temayülat-ı zihniyesini,
ihtiyacat-ı dimağiyesini ettikten sonra lazım gelen tedabir-i fenniyeye
tevessülde bulunmalıdır. Nasih ve hatip unvan-ı mübecceli ol kimselere
yakışır ki halim, beşuş, mehasin-i ahlakiye ile mütehalli, müddeasını
delail-i nakliyye ve akliyye ile isbata muktedir olur, beşeriyetin
maddi, manevi birçok terakkiyata muhtaç bulunduğunu parlak bir surette
isbat edecek bedai-i ilmiyeye malik bulunur. Sözlerinin aheng-i
latifanesiyle huzzar’ı kendine, kendi kuvve-i bedia-i nutkiyyesine
meftun edecek bir fıtratta yaradılmış olduğu ıspat eder dururuz.</p>
<p>Bugün israiliyyat ve hurafat ile sath-ı hayi’de, efkar ve mütala’at
ile iza’a-i enfas edecek kimselerin nasih ve hatib olmak şerefini haiz
olamayacakları vareste-i beyandır.</p>
<p>Hutaba ve nusaha’nın vazifesi, milletin fikrini parlatmak, herkesi
ahkam-ı diniyeden, ahval-i medeniyet ve terbiye-i içtimaiyeden haberdar
eylemekten ibarettir.</p>
<p>Hususiyle bugün emraz-ı ahlakiye teammüm etmiş, efkar-ı umumiyede bir
garip tehavulat tecelli eylemiş olduğundan bu gibi ahval-i muzirrenin
daha ziyade tevsi-i daire-i sirayet etmesine mani olacak muktedir,
mütefennin, müessirü’l kelam hatiplere, vaizlere son derece ihtiyaç
vardır.</p>
<p>Mamaafih bir hatip, bir vaiz mensub olduğu mesleğin seviye-i fazl ve
irfanını gösterir bir mi’yar gibi telakki olunduğundan, lazım gelen
evsaf-ı bergüzideyi haiz bulunmayan kimselerin, kürsi-i vaaz ve hitabete
çıkmasına müsaade vermek kabil-i afv olmayacak nakayıs-ı içtimaiyeden
ma’duddur.</p>
<p>İşte şerefihululiyle bütün alem-i İslamiyeti nurlar içinde bırakan
şuhur-u selase münasebetiyle İstanbul'un, bir menba-ı feyz ve irfan olan
şehri-dilnişinin cevami-i şerifesinde icra-yı vaaz ve nasayihde
bulunacak zevatın, bihakkın muktedir olmasına dikkat etmek, vaaz ve
nasihat gibi vezayif-i mühimmeyi, malumat-ı basita ashabının uhdesine
tevdi eylememek lazımdır. Binaen aleyh bu hususta merci-i alisinin
nazar-ı itinasını bütün müntesibin-i ilmiyye namına celb eylerim.</p>
<p>Erzurumlu</p>
<p>Ömer Nasuhi</p>

            </div>
        </article>
    </main>

    <footer class="bg-dark-subtle text-center py-4 mt-5">
        <div class="container">
            <div class="mb-3">
                <a href="https://github.com/mevlut-celik" class="text-decoration-none" target="_blank">
                    <i class="bi bi-github fs-4"></i>
                </a>
            </div>
            <p class="mb-0">Ahmet Şengül - Mevlüt Çelik</p>
        </div>
    </footer>

    <!-- Bootstrap JS -->
    <script src="https://cdn.jsdelivr.net/npm/bootstrap@5.3.3/dist/js/bootstrap.bundle.min.js"></script>
    <script src="../js/main.js"></script>
</body>
</html>