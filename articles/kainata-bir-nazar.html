<!DOCTYPE html>
<html lang="tr" data-bs-theme="light">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Kâinat’a Bir Nazar - 16 Ocak 1911 - Osmanlıca Makaleler</title>
    <!-- Bootstrap CSS -->
    <link href="https://cdn.jsdelivr.net/npm/bootstrap@5.3.3/dist/css/bootstrap.min.css" rel="stylesheet">
    <!-- Bootstrap Icons -->
    <link rel="stylesheet" href="https://cdn.jsdelivr.net/npm/bootstrap-icons@1.11.3/font/bootstrap-icons.css">
    <link rel="stylesheet" href="../css/style.css">
    <link href="https://fonts.googleapis.com/css2?family=Crimson+Pro:ital,wght@0,400;0,600;1,400&display=swap" rel="stylesheet">
</head>
<body style="background-color: var(--bg-primary);">
    <nav class="navbar navbar-expand-lg bg-dark-subtle">
        <div class="container">
            <button class="navbar-toggler" type="button" data-bs-toggle="collapse" data-bs-target="#navbarNav">
                <span class="navbar-toggler-icon"></span>
            </button>
            <div class="collapse navbar-collapse" id="navbarNav">
                <ul class="navbar-nav me-auto">
                    <li class="nav-item">
                        <a class="nav-link" href="../index.html">Ana Sayfa</a>
                    </li>
                    <li class="nav-item">
                        <a class="nav-link" href="../index.html#makaleler">Makaleler</a>
                    </li>
                    <li class="nav-item">
                        <a class="nav-link" href="../about.html">Ömer Nasûhi Bilmen</a>
                    </li>
                </ul>
                <div class="theme-switcher d-flex align-items-center">
                    <i class="bi bi-sun-fill me-2 theme-icon" id="lightIcon"></i>
                    <div class="form-check form-switch">
                        <input class="form-check-input" type="checkbox" id="themeSwitch">
                    </div>
                    <i class="bi bi-moon-fill ms-2 theme-icon" id="darkIcon"></i>
                </div>
            </div>
        </div>
    </nav>

    <main class="container py-5">
        <article class="latex-article">
            <div class="title-block">
                <h1 class="ottoman-title">Kâinat’a Bir Nazar - 16 Ocak 1911</h1>
                <p class="text-muted mt-3">
                    <i class="bi bi-calendar3 me-2"></i>
                    <span class="date">16 Ocak 1911</span>
                </p>
            </div>
            
            <div class="content">
                <h1 class="ottoman-title">Kâinat’a Bir Nazar - 16 Ocak 1911</h1>
<p>Kâinat’a Bir Nazar - 16 Ocak 1911</p>
<p>Hicri: 15 Muharrem 1329, Rumi: 3 Kanunisani 1326</p>
<p>Beyanül Hak - 4. Cilt 93. Sayı</p>
<p>"<span dir="rtl">تَأَمَّلْ سُطُورَ الْكَائِنَاتِ فَإِنَّهَا</span></p>
<p><span dir="rtl">مِنَ الْمَلَائِكَةِ الْمُقَرَّبِينَ إِلَيْكَ رُسُل</span>ٌ"</p>
<p>İnsan, gözlerini safahat-ı kâinat’a atfedince, fikrini nurlar içinde
bırakacak nice menâzır-ı latîfiye-i müşâhedeye muvaffak olur.</p>
<p>Mai, latîf semânın o fezâ-i şa‘şa‘a nisār’ın temâşâsından mütehassıl
tulûat-ı fikriyye, sunūhat-ı kalbiyye ne kadar parlak, ne kadar
âlîdir.</p>
<p>Her gün başka bir taravetle tulu’ ederek letafetiyle, tele’lüatiyle
ufukları yaldızlayan zerin güneş ne kadar ruhani, ne kadar cami-i
mealidir.</p>
<p>Lakin bu harika-i meşiyyetin akşama karib her tarafa, sönen
ziyalarını neşrederek ğuruba başlaması, ufukta hunin bir manzaradan
başka bir eser bırakmayıp na-bedid olması ise ne derece müessir, ne
derece hüzn-i averdir.</p>
<p>Kevkebe-i nehar’ın ğurubunu müteakib, kalbi istila eden tesiratı
ancak başka bir melahatle, başka bir nuraniyetle tulua başlayan rengin,
muhteşem mehtabın, zerin, lem’a nisar Sitarelerin gösterdiği çehre-i
tebessümperver izale edebilir. İnsan bu parlak parlak ecram-ı felekiyeyi
temaşa ettikçe azamet-i rabbaniyeyi tebcile, kudret-i zahire-i
subhaniyeyi takdise başlayarak bi-ihtiyar;</p>
<p>‘’<span dir="rtl">واذا نظرت الى السماء بنظرة</span></p>
<p><span dir="rtl">فارى السماء تدل انك واحد</span></p>
<p><span dir="rtl">واذا نظرت الى الكواكب نظرة</span></p>
<p><span dir="rtl">فارى الكواكب للمكوكب شاهد</span>’’</p>
<p>Diye vahdaniyet-i ilahiyeye karşı serfuru perde-i ihtiram olmağa
çalışır.</p>
<p>Feza-yı Asuman, bu kadar envar-ı tecelliyata mazhar olduğu halde,
içinde yaşamakta olduğumuz seyyare-i arzın, bu bedia-i kudretin dahi
kendine has bir letafeti, bir mehasin-i tabiyyesi yok mudur? Acaba
zerrat-ı kâinat içinde bir şey varmıydı ki nezehat-ı fıtriyeye, binlerce
letaif-i lahutiyeye cilvegah olmasın?</p>
<p>Bahar-ı eş’a nisar’ın feyz-i kudumiyle güşayiş bulan rengin rengin
çiçeklere baktıkça, ağaçların yeşil yeşil yaprakları üzerinde zümrüdin
levhalar tersi’ eden pırlanta elmaslar gibi parlayan şafak, münevver
jaleleri temaşa ettikçe, bala-yi cebelden dökülen şelalerin, seriu’l
cereyan ırmakların, sahillere çarpan mütemevvic denizlerin terane-i
ruhperveranesini işittikçe insan için ğışa olmamak kabil midir?</p>
<p>Hassas, nezihu’l fikir bir şair için bu kadar elvah-ı münevveri
temaşa edip de;</p>
<p>‘’<span dir="rtl">تأمل في نبات الأرض وانظر</span></p>
<p><span dir="rtl">إلى آثـار مـا صـنـع المليك</span></p>
<p><span dir="rtl">عـيـون مـن لجـيـن شـاخـصـات</span></p>
<p><span dir="rtl">بـأحـداق كـمـا الذهب السبيك</span></p>
<p><span dir="rtl">عـلى قـضـب الزبـرجد شاهدات</span>ٌ</p>
<p><span dir="rtl">بـــأن الله ليـــس له شــريــك</span>’’</p>
<p>Beyitleriyle tezyin-i lisan etmemek tasavvur olunamaz. Hayfa ki
hazan-ı hazin gelir gelmez bahar-ı münevverin, o mevsim-i latifin
perverde-i iltifatı olan dil-nişin varaklar sarı olup solar. Zarif zarif
şükufeler teverrüm etmiş bir nazenin gibi karin-i fena olup gider.
Tulu’a karşı terennümata başlayan güzel güzel kuşcağızların zemzemeleri
işitilmez olur. Kesif kesif bulutların zemine karşı yağdırdığı baran
katreleri gariban gibi fuad-ı beşerde bir hiss-i hazin uyandırır. İnsan
bu manzar-yı fecianın karşısında dahi;</p>
<p>‘’Kimdir bu bağı böylece pejmürde hal eden?</p>
<p>Evrakı sebz-i rengile behcet feza iken.</p>
<p>Solmuş niçin çimenleri, evrakı, gülleri?</p>
<p>Susamış anadil-i avazeperveri?</p>
<p>Bir heykel-i kadide müşabihi bugün neden?</p>
<p>Her yer şecer-i cevahir-i ezhara ğark iken.’’</p>
<p>Nuhatiyle teessürat-ı kalbiyesini, tehicat-ı ruhiyesini izhar etmeden
kendini alamaz.</p>
<p>İşte afaka, kitab-ı kâinat a dikkat olundukça kudsiyet-i ilahiyeyi
gösterir, vahdaniyet-i samedaniyeye delalet eder daha nice Bedialara
tesadüf olunur.</p>
<p>Bir kerre de lehaz-ı intibahımızı nüfus-u natıka-i beşeriyeye irca
edelim; beşer ne garip, ne mükemmel, ne kadar cami-i mehasin bir mahluk,
acibü’l Hilkattir.</p>
<p>Ruh-u beşeriyetteki letafet, kuvve-i fikriye ve havass-ı
tabiyesindeki mükemmeliyet-i efkar-ı münevverenin, dühat-ı hukemanın
anlayacağı mertebeden binlerce mertebe alidir.</p>
<p>Ey beşer ! ey numune-i ulviyet! Gözlerin önünde parlayan bu kadar
elvah-ı zarifeyi, bu kadar asar-ı münevvere-i ilahiyeyi düşün. Kudret-i
fatıranın azametini, celal ve mehabetini mülahaza et, mebde-i kâinat
barigah-ı vahdetpenahına karşı cebin say-ı ubudiyet olmağa çalış;</p>
<p>‘’<span dir="rtl">جهان مرآت حسن شاهد ماست</span></p>
<p><span dir="rtl">فشاهد وجهه فی کل ذرات</span>’’</p>
<p>Ey beşer! ey nüsha-i kemalat! Dide-i basiretini aç, tarih-i alemi
oku, ümem-i maziyenin bugün topraklar içinde bi-nişan olan o koca
ademlerin següzeşt-i sefilanesini mütalaa et. A’mal-i redie’den,
nümayilat-ı gayr-i meşruadan kaçın. İhtirasat-ı nefsaniyenin, infialat-ı
vicdaniyenin mağlubu olma. Fikrini hissiyat-ı diniye ile tenvir,
vücudunu mekarim-i ahlak ile tezyin etmiş olduğunu;</p>
<p>‘’<span dir="rtl">ما صافد لانيم بكس كينه نداريم</span></p>
<p><span dir="rtl">خلقى كه بما دشمن وما باهمه ياريم</span></p>
<p><span dir="rtl">ما شاخ بلنديم پر از ميوهٔ توحيد</span></p>
<p><span dir="rtl">هر رهكذرى سنك زند عار نداريم</span>’’</p>
<p>Beyitleriyle parlak bir surette ispat et ki bir nam-ı meal-i insan
ihrazına muvaffak olmuş olasın.</p>
<p>Mekteb-i Kudat müdavimlerinden</p>
<p>Erzurumlu Ömer Nasuhi</p>

            </div>
        </article>
    </main>

    <footer class="bg-dark-subtle text-center py-4 mt-5">
        <div class="container">
            <div class="mb-3">
                <a href="https://github.com/mevlut-celik" class="text-decoration-none" target="_blank">
                    <i class="bi bi-github fs-4"></i>
                </a>
            </div>
            <p class="mb-0">Ahmet Şengül - Mevlüt Çelik</p>
        </div>
    </footer>

    <!-- Bootstrap JS -->
    <script src="https://cdn.jsdelivr.net/npm/bootstrap@5.3.3/dist/js/bootstrap.bundle.min.js"></script>
    <script src="../js/main.js"></script>
</body>
</html>