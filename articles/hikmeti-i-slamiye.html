<!DOCTYPE html>
<html lang="tr" data-bs-theme="light">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Hikmet-i İslamiye - Osmanlıca Makaleler</title>
    <!-- Bootstrap CSS -->
    <link href="https://cdn.jsdelivr.net/npm/bootstrap@5.3.3/dist/css/bootstrap.min.css" rel="stylesheet">
    <!-- Bootstrap Icons -->
    <link rel="stylesheet" href="https://cdn.jsdelivr.net/npm/bootstrap-icons@1.11.3/font/bootstrap-icons.css">
    <link rel="stylesheet" href="../css/style.css">
    <link href="https://fonts.googleapis.com/css2?family=Crimson+Pro:ital,wght@0,400;0,600;1,400&display=swap" rel="stylesheet">
</head>
<body style="background-color: var(--bg-primary);">
    <nav class="navbar navbar-expand-lg bg-dark-subtle">
        <div class="container">
            <button class="navbar-toggler" type="button" data-bs-toggle="collapse" data-bs-target="#navbarNav">
                <span class="navbar-toggler-icon"></span>
            </button>
            <div class="collapse navbar-collapse" id="navbarNav">
                <ul class="navbar-nav me-auto">
                    <li class="nav-item">
                        <a class="nav-link" href="../index.html">Ana Sayfa</a>
                    </li>
                    <li class="nav-item">
                        <a class="nav-link" href="../index.html#makaleler">Makaleler</a>
                    </li>
                    <li class="nav-item">
                        <a class="nav-link" href="../about.html">Ömer Nasûhi Bilmen</a>
                    </li>
                </ul>
                <div class="theme-switcher d-flex align-items-center">
                    <i class="bi bi-sun-fill me-2 theme-icon" id="lightIcon"></i>
                    <div class="form-check form-switch">
                        <input class="form-check-input" type="checkbox" id="themeSwitch">
                    </div>
                    <i class="bi bi-moon-fill ms-2 theme-icon" id="darkIcon"></i>
                </div>
            </div>
        </div>
    </nav>

    <main class="container py-5">
        <article class="latex-article">
            <div class="title-block">
                <h1 class="ottoman-title">Hikmet-i İslamiye</h1>
                <p class="text-muted mt-3">
                    <i class="bi bi-calendar3 me-2"></i>
                    <span class="date">6 Mayıs 1912</span>
                </p>
            </div>
            
            <div class="content">
                <p>Hikmet-i İslamiye</p>
<p>6 Mayıs 1912</p>
<p>Hicri: 19 Cemaziyelevvel 1330 , Rumi: 23 Nisan 1328-Beyânülhak</p>
<p>Sayı: 7. Cilt 157. Sayı</p>
<p>Bismillahirrahmanirrahim</p>
<p>İslamiyet, cemiyet-i beşeriyenin her türlü tekemmülat-ı maddiye ve
maneviyesini mütekemmil olduğundan her nevi ulum ve fünunun tahsilini
emretmiş, beşeriyetin terakkiyat-ı fikriyesini temin için elvah-ı
ğarra-yı kainatın mütalaasını tavsiyeden geri durmamıştır. Ezcümle ilm-i
hikmet vasıtasıyla hakayik-i eşyaya itla-i müyesser olacağından Şari-i
Mübin hazretleri bir ilm-i celil ile tezyin-i zat edenlerin kadrini
(<span dir="rtl">وَمَنْ يُؤْتَ الْحِكْمَة</span>َ) nazm-ı şerifiyle i’la
buyurmuştur.</p>
<p>Risaletmeab Efendimiz dahi (<span dir="rtl">الحكمة ضالة المؤمن فحيث
وجدها فهو أحق بها</span>) emr-i nebevisiyle ümmetlerini tahsil-i hikmete
teşvikte bulunmuşlardır. Ebu Osman Mağribi der ki ; ‘’ Hikmet, bir nur-u
ilahidir ki ilham ile vesvesenin beynini temyiz ve tefrik eyler.’’</p>
<p>Bir hakim, nazar-ı hakimanesini ecram-ı lem’a-i semaya atfeder.
Mebde-i kainatın ne büyük olduğunu tefekkür ile ğaşy-i mutlak haline
gelir, gözlerini kemal-i hudu’ ile saha-i zemine irca eder. Kudret-i
fatıranın binlerce eser-i münevverini karşısında görür, zümrüdin
çimenler, dilnişin çiçekleri müşahade ederek, bunların elvan-ı
dilferibine, vaziyet-i dilpezirine meftun olur. Yaprakların üzerindeki
berrak berrak zalelerin parıltısını gördükçe meclub-u letafet olarak
ezvak-ı ruhiyeden mütehassıl bir hiss-i garip ile ağlamaya başlar.</p>
<p>Hakim-i şehir Fahrurrazi (<span dir="rtl">اِنَّ فٖي خَلْقِ السَّمٰوَاتِ وَالْاَرْضِ
وَاخْتِلَافِ الَّيْلِ وَالنَّهَارِ لَاٰيَاتٍ لِاُو۬لِي الْاَلْبَاب</span>ِۚ ) nazm-ı şerifinin
tefsirinde (<span dir="rtl">ويل لمن قرأها ولم يتفكر فيها</span>) hadis-i
şerifini naklettikten sonra İmam Ali’den rivayeten der ki; ‘’aleyhi
ekmelüttehaya efendimiz geceleri kalktıkça çeşm-i lahutisini semaya nasb
ederek (<span dir="rtl">اِنَّ فٖي خَلْقِ السَّمٰوَاتِ وَالْاَرْض</span>ِ ) nazm-ı
ilahisini okurlar idi.</p>
<p>Müfessir müşarun ileyh hazretleri diyor ki ; ‘Delail-i
tevhid,delail-i afak ve delail-i enfüsten ibaret olmak üzere iki kısma
münhasırdır.Lakin delail-i afak daha acip, daha azimdir. Hatta (<span
dir="rtl">لَخَلْقُ السَّمٰوَاتِ وَالْاَرْضِ اَكْبَرُ مِنْ خَلْقِ النَّاس</span>ِ) ayet-i celilesi
de bunu müeyyeddir. Nasıl bedi’ ve azim olmasın ki insan yalnız bir
küçük bayrağın uruk-u müteşa’ibe ve cazibe-i gızaiyyesine baktıkça
hükm-ü ilahiyeyi müşahade eder, bir kudret-i baliğanın eser-i sun’u
latifi olduğunu idrake muvaffak olur.</p>
<p>İşte kitab-ı kainatı mütalaa, asar-ı bedia-i Sübhaniyeyi tetebbu
hususunda en büyük rehber ilm-i hikmettir.</p>
<p>Seyyid Şerif (<span dir="rtl">الحكمة علم يبحث فيه عن حقائق الأشياء
على ما هي عليه في الوجود بقدر الطاقة البشرية</span>) diye ilm-i hikmeti
tarif eylemiştir. Evet ilm-i hikmet, kainat-ı ulviye ve süfliyeden
bahseder.İnsanı,kudreti beşeriye derecesinde hakayik-i mevcudeden
haberdar eyler. Hatta bütün mevcudatı yoktan var eden zat-ı Bari’nin
uluhiyetinden bahsedecek kadar i’tila gösterir. Bu halde hikmet,
ilahiyat ile mevcudat-ı saireden maksat bahis bir ilimdir denilebilir.
Mevcudat-ı saireden maksat, riyaziyat, tabiyyat, ruh, ahlak gibi
şeylerden ibarettir.</p>
<p>İlahiyat hususunda hukemanın ehl-i şeriate nispetle pek aşağı bir
mertebede kaldıkları azade-i beyandır. Ancak Farabi, İbni Sina,
Fahreddin gibi hukema-yı İslamiye; şeriat-ı ğarra sayesinde hikmeti
evc-i bâlâ-yı terakiye is’ad ederek felsefe-i hakikiyeyi meydana
koymuşlardır.</p>
<p>İlahiyyun’un reisi Aristoteles’tir. Müşarunileyhin mektebine müntesib
olanlar derlerdi ki; “Cenab-ı Allah kadim olduğu gibi ukul, nüfus,
ecram-ı semaviye, heyula-i anasır dahi kadîmdir. Subhanehu ve tekaddes
hazretleri yalnız illet-i tesiri itibariyle cümlesinden mukaddem
addolunur’’. Lakin bunların bu gibi akval ve efkar-ı sahifesi
mütekellimun hazeratı tarafından edille-i muknia ile cerh olunarak,
(<span dir="rtl">كان الله ولم يكن معه شيء</span>) medlulünce hakikat-i
mesele tenvir ve tahlil olunmuştur.</p>
<p>Mutasavvifin, hususiyle İmam Gazzâlî hazretleri der ki ; “Zat ve
sıfat-ı ilahiyeden başka ezeli ve ebedi hiçbir şey yoktur. Eğer eşya
kadim ve ebedi olsa idi bütün kainatın kudret-i azime-i subhaniye ile
vücud pezir olduğu nasıl anlaşılabilirdi?’’ Karşımızda parlayan şu
mütelevvin şükufelere bakalım, yaprakların haiz olduğu elvan-ı münevvere
ne kadar latif bir tarzda göze çarpıyor. Bu renkler tabii bir şey olup
ziya-i şems vasıtasıyla vücuda geldiği anlaşılabiliyor. İşte bu bir
misal. Anlaşılıyor ki sani-i kerim’in irade ve meşiyeti, eşya-yı
mevcudenin fenasına taalluk ettiği gün dahi bütün mükevvenatın sıfat-ı
vahdet ile muttasıf olup helake maruz bulundukları tezahür
eyleyecektir.</p>
<p>Hasılı hikmet-i ilahiyata ait kısmını bihakkın ta’mik ve tetkik,
beşeriyet için mümkün değildir. Ulum ve fünun ne kadar teali ederse
etsin, efkar-ı beşeriye ne derece tenevvür eylerse eylesin yine
insanların hakikat-ı ilahiyeyi idrakten aciz kalacakları zaruridir.
Binaenaleyh:</p>
<p><span dir="rtl">ترك التفكر تسليم لخالقه</span></p>
<p><span dir="rtl">فلا تفكر فإن الفكر معلول</span></p>
<p><span dir="rtl">إن لم تفكر تكن روحا مطهرة</span></p>
<p><span dir="rtl">جليس حق على الأذكار مجبول</span></p>
<p>Beyitleriyle ilan-ı acz ederek hikmetin ilahiyata ait kısmından
bahsetmeyeceğim. Ancak bir mukaddime olmak üzere şunu arzederim ki
mevcudat iki kısma ayrılır: Kısm-ı evvel mevcudat-ı maneviyedir. Bunlar
ma’kuletten olmakla asarının delaletiyle idrak olunur bu da iki nevidir.
Nev-i evvel, mevcud-u kadim gayr-i mahluktur. Zat-ı ehadiyet gibi. Nev-i
sani mevcud-u hadis mahluktur. Ruh gibi. Kısm-ı sani mevcudat-ı
maddiyedir ki havass-ı zahire ile bilinirler.</p>
<p>İşte bu muhtasar makalede mevcudat-ı maneviyeden bahsedilemeyeceği
gibi mevcudat-ı maddiyeden de bittafsil bahsetmek imkan haricinde
olduğundan yalnız azamet-i ilahiyeyi gösterir bazı mevadd-ı ilmiyeye
dair malumatı vermek isterim. Şöyle k; Sani-i Hakim hazretleri
mukteza-yı hikmet-i sübhaniyesiyle, pişgahı temaşamızı nurlar içinde
bırakan ecram-ı felekiyeyi pek bedi’ bir surette halk ve icad
buyurmuştur. Bir kere gözlerimizi asumana ref ederek Hallak-ı cihanın
ibda’ buyurduğu avalime dikkat eyler isek milyarlarca ecram-ı mazi-e ve
müstezienin bir feza-yı mütenahiyede deveran etmekte, her birinin
kendine has, muntazam bir ahenk ile neşr-u lemat eylemekte olduğunu
müşahede eyleriz.</p>
<p>Bakınız erbab-ı heyet ne diyor ; “Şu feza-yı bi-payanda gördüğümüz
her kevkeb o kadar seri deverana maliktir ki bu sürate nisbetle bir top
mermisi sükunet halini irâe eder. Bu sürat saniyede onbin ta yüzbin
metre kadar bir hareketten ibarettir. Dikkat edilince yıldızın başlıca
iki kısma ayrılmış olduğunu görüyoruz.Bunlardan bir takımı seyyarelerdir
ki Güneş’den ziya alırlar diğer takımı ise sabiteler olup kendi
mihverlerinde deveran etmekde her biri bir afitab-ı münir
addolmaktadır.Bunlar küre-i arza pek baid bir mesafede bulunduklarından
Güneş gibi arz-ı çehre-i envar edemiyorlar.</p>
<p>Güneş nedir? Bir alem-i nur-a nur letafettir. Güneş, merkezi alemdir.
Güneş, kürevi bir cism-i mazieden ibarettir. Hikmet-i tabiiyye der ki;
“Güneş, neşreylediği ziya ile hayvanat, meadin, nebatat nüma bulur;
iktisab-ı levn ve taravet eyler. Güneşin ziyası ne renkdedir sualine
“beyazdır’’ yahud “zerindir’’ diye cevap vermek kafi mi? Elbette
değildir. Çünkü şems-i âlem-tâb’ın ziyası yalnız beyaza yalnız sarıya
münhasır olmayıp elvan-ı seb’a’dan mürekkep bulunmaktadır. Şöyle ki
ziya-yı şems, müselles bir camdan muzlim bir hücreye aksettirilince haiz
olduğu elvan-ı asliyeye (Tayfu’ş Şems) denilir uzunca bir hayal teşkil
eder. İşbu hayalden şu renkler göze çarpar; mai menekşe, çivit, yeşil,
sarı turuncu, kırmızı. Şöyle birbirinden ayrılmasına sebep bu renklerin
yekdiğeriyle imtizaç etmiş bir takım menabi-i münevvere olup müselles
cam parçasının istimaliyle birbirinden ayrılır.</p>
<p>Şems, seyyare-i arzdan bir milyon ikiyüz bin kere belki daha ziyade
büyük olduğu bugün hey’et, hendese uleması tarafından beyan
olunmaktadır. Bu cesametle beraber küremize mesafesi uzak öyle yıldızlar
vardır ki Güneş onlara nisbetle bir cüz’ü la yetecezza mesabesinde
kalır. Maamafih fezanın vüs’atine nazaran bu büyük büyük alemler birer
zerre bile addolunamazlar. Mütekaddimin hukema, mükemmel ve muntazam
alat-ı rasadiyyeye malik olmadıklarından ecram-ı felekiyenin bu kadar
cesim, bu kadar mütenevvi olduğuna vakıf değildiler. Hukema-yı İslamiye
ise Kur’an-ı Azimü’ş Şan sayesinde bu bapta pek büyük malumata haiz
olmuşlardır. Malik-i İlahi’nin ne kadar vasi’, ne kadar azametperver
olduğunu Hazreti Mevlana bakınız ne kadar güzel teşrih ediyor;</p>
<p>“ <span dir="rtl">اخترانند از ورای اختران</span></p>
<p><span dir="rtl">که احتراق و نحس نبود اندر آن</span></p>
<p><span dir="rtl">سایران در آسمانهای دگر</span></p>
<p><span dir="rtl">غیر این هفت آسمان معتبر</span></p>
<p><span dir="rtl">راسخان در تاب انوار خدا</span></p>
<p><span dir="rtl">نه به هم پیوسته نه از هم جدا</span>’’</p>
<p>Ecram-ı semaviye içinde en ziyade gözümüze çarpanlardan biride
kamerdir. Kamer ne latif, cihan nuraniyettir. Tabiat-ı şairaneyi okşayan
mehtap; geceleri letafetçe, halavetçe gündüzlere faik değil midir? Öyle
ise kamerden dahi biraz bahsedelim. Kamer, küre-i arzdan kırkdokuz defa
küçük bir küre olup bizzat nurani değildir. Sair seyyareler gibi
güneşten iktibas-ı nur eder. Kamerin etraf-ı arzda hareket-i
intikaliyesiyle kesp eylemekte olduğu hilal, nısf-ı daire, tam daire
şekillerine safahat-ı kamer denilir. Kevakib arasında küremize en yakın
kamer olduğundan Güneş gibi cesametli görünüyor. Yoksa hurşid-i münire
nispetle bir nokta bile addolunamaz.</p>
<p>Birazda nazarımızı kendi seyyaremize atfetmeyelim mi? Kendi me’va-yı
latifanemiz olan küre-i arz nedir? Bu küre-i dilnişini tezyin eden bu
kadar bedayi-i tabiat bu kadar asar-ı ulviyet kimin icadıdır?
İhtiyacat-ı beşeriyemizi izale eden bu kadar mahsulat-ı mütenevvia, bu
kadar avatıf-ı celile kimin ihsanıdır? Bunları düşünmeyelim mi? Bütün bu
mevcudatın Haliki bulunan Subhanehu ve teala hazretlerini takdis ile
başımızı secde-i ubudiyete vaz’ etmek lazım değil midir?</p>
<p>Arz nedir mi dediniz? İşte arzederim.Arz,ekser ulemaya göre sair
seyyarat gibi hareket-i daimesiyle fezada sabih ,devvar bir küredir.
Maamafih kürevi olmakla beraber iki tarafı biraz basıkçadır. Fakat biz
sakini olduğumuz bu kürenin kısm-ı bakisinden uzak olduğumuzdan eşya
bize sabit görünüyor ki bu da galat-ı hiss-i basardan neşet etmektedir.
Zaten birçok yerde galat-ı his vaki olarak eşyayı olduğu gibi küremiz
ezcümle su içinde bulunan müstakim çubuk bir hatt-ı münkesir şeklini
alır. Yukarıdan aşağı düşen bir katre bir hatt-ı müstakim irae eder.</p>
<p>Güneş, ufukta bulundukça büyük görünüyor. Vapurda bulunan bir adem,
sefineyi sabit, etrafı müteharrik görür. İşte bunlar bütün galat-ı
histen zuhur ediyor.</p>
<p>Arzın kürevi olduğu, kudret-i bahire-i ilahiyeye daha ziyade delalet
ettiğinden inkara lüzum yoktur. Zaten birçok ulema-yı İslamiye dahi
arzın hareket ve küreviyetine kaildirler. Coğrafya hikemi, teşkilat-ı
arzdan bahsederek der ki; “Yeryüzünde bulunan tellal ve cibal-i
portakal’ın üzerindeki çıkıntıya, girintiye müşabih olduğundan
küreliğine halel vermez, arzın kürevi olduğu müteaddid delail ile ispat
olunabilir. Ezcümle husuf ve küsuf alâimi, sabahleyin şea-i şemsin ilk
evvel zirve-i cibali tenvir eylemesi, deniz kenarında duruldukta uzaktan
gelmekte olan bir sefinenin gösterdiği manazır-ı muhtelifesi, bütün
ırmakların, çayların denize mansıb olması, ecsamı teşkil eden zerratın
küreviyü’ş şekl bulunması kürriyet-i arza birer delildir.</p>
<p>Mefatihu’l Gayb (<span dir="rtl">والى الارض كيف سطحت</span>) ayet-i
kerimesinin tefsirinde der ki; “Bazı kimseler bu nazm-ı şerif ile arzın
kürevi olmadığına istidlal etmiş iselerde bu istidlal zayıftır. Çünkü
son derece cesim olan bir kürenin her kıtası musattah etmiş gibi gibi
görünüyor.</p>
<p>Mantıku’t Tayr’ın;</p>
<p>‘’ <span dir="rtl">آسمان را در زبر دستي بداشت</span></p>
<p><span dir="rtl">خاک را در غايت پستي بداشت</span></p>
<p><span dir="rtl">آن يکي را جنبش مادام داد</span></p>
<p><span dir="rtl">و اين دگر را دائماً آرام داد</span>’’</p>
<p>Beyitlerinde arza sükunet isnad olunduğu dahi arzın badi-i nazarda
gayr-i müteharrik görülmesi itibariyle olmalıdır. Velhasıl hayat-ı
uzviyye ve gayr-i uzviyeden herhangisine ihale-i nazar edilecek olsa,
kudret-i ilahiyenin olanca azametle mütecelli olduğu görülür. Ancak
bizim gibi hakikat-i şahsiyesini henüz idrak edemeyen acizler için
utbe-i uluhiyete cebin say tazarru olarak :</p>
<p>“ <span dir="rtl">سبحان من تحيّر فى صنعه العقول</span></p>
<p><span dir="rtl">سبحان من بقدرته يعجز الفحول</span>’’</p>
<p>Demekten başka çare yoktur.</p>
<p>Müntesibin-i ilmiyeden</p>
<p>Erzurumlu Ömer Nasuhi</p>

            </div>
        </article>
    </main>

    <footer class="bg-dark-subtle text-center py-4 mt-5">
        <div class="container">
            <div class="mb-3">
                <a href="https://github.com/mevlut-celik" class="text-decoration-none" target="_blank">
                    <i class="bi bi-github fs-4"></i>
                </a>
            </div>
            <p class="mb-0">Ahmet Şengül - Mevlüt Çelik</p>
        </div>
    </footer>

    <!-- Bootstrap JS -->
    <script src="https://cdn.jsdelivr.net/npm/bootstrap@5.3.3/dist/js/bootstrap.bundle.min.js"></script>
    <script src="../js/main.js"></script>
</body>
</html>