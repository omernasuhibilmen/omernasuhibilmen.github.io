<!DOCTYPE html>
<html lang="tr" data-bs-theme="light">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>“Bir devleti etmiş idi tahrib-i zamane - Osmanlıca Makaleler</title>
    <!-- Bootstrap CSS -->
    <link href="https://cdn.jsdelivr.net/npm/bootstrap@5.3.3/dist/css/bootstrap.min.css" rel="stylesheet">
    <!-- Bootstrap Icons -->
    <link rel="stylesheet" href="https://cdn.jsdelivr.net/npm/bootstrap-icons@1.11.3/font/bootstrap-icons.css">
    <link rel="stylesheet" href="../css/style.css">
    <link href="https://fonts.googleapis.com/css2?family=Crimson+Pro:ital,wght@0,400;0,600;1,400&display=swap" rel="stylesheet">
</head>
<body style="background-color: var(--bg-primary);">
    <nav class="navbar navbar-expand-lg bg-dark-subtle">
        <div class="container">
            <button class="navbar-toggler" type="button" data-bs-toggle="collapse" data-bs-target="#navbarNav">
                <span class="navbar-toggler-icon"></span>
            </button>
            <div class="collapse navbar-collapse" id="navbarNav">
                <ul class="navbar-nav me-auto">
                    <li class="nav-item">
                        <a class="nav-link" href="../index.html">Ana Sayfa</a>
                    </li>
                    <li class="nav-item">
                        <a class="nav-link" href="../index.html#makaleler">Makaleler</a>
                    </li>
                    <li class="nav-item">
                        <a class="nav-link" href="../about.html">Ömer Nasûhi Bilmen</a>
                    </li>
                </ul>
                <div class="theme-switcher d-flex align-items-center">
                    <i class="bi bi-sun-fill me-2 theme-icon" id="lightIcon"></i>
                    <div class="form-check form-switch">
                        <input class="form-check-input" type="checkbox" id="themeSwitch">
                    </div>
                    <i class="bi bi-moon-fill ms-2 theme-icon" id="darkIcon"></i>
                </div>
            </div>
        </div>
    </nav>

    <main class="container py-5">
        <article class="latex-article">
            <div class="title-block">
                <h1 class="ottoman-title">“Bir devleti etmiş idi tahrib-i zamane</h1>
                <p class="text-muted mt-3">
                    <i class="bi bi-calendar3 me-2"></i>
                    <span class="date">15 Nisan 1912</span>
                </p>
            </div>
            
            <div class="content">
                <p><strong>Afrika'da İslamiyet</strong><a href="#fn1"
class="footnote-ref" id="fnref1" role="doc-noteref"><sup>1</sup></a></p>
<p>Küre-i arz üzerinde Amerika’dan başka hiçbir kıtaya tesadüf olunamaz
ki orada İslamiyet tecelli etmiş olmasın. Semayı İslamiyet’ten intişar
eden saadet nurları; her tarafı yıldızlar içinde bırak-mış, letaif-i
semaviyesiyle alem-i insaniyetin birçok kısımlarını tezyin ve tenvir
eylemekte bulunmuştur. İşte bu cümledendir ki kevkebe-i İslamiyet,
ceziretü’l-Arap’ta parlar parlamaz derhal ziya-ı lahutisinden Afrika
kıtası dahi müstenir olmuş, bu büyük kıtanın her tarafında envar-ı
hidayet temevvüç eylemeğe başlamıştır.</p>
<p>Zaten kabil midir ki? Bir neyr-i hakikat olanca tecelliyatıyla her
tarafa eş’a-nisar olduğu halde Afrika kıtasını lem’a-i tecellisinden
mahrum bırakmış olsun.</p>
<p>Güneş ilk evvel şark ufuklarını zerin ziyalar içinde bıraktığı gibi
mühr-ü latif-i İslamiyet de Afrika’nın ilk evvel şark taraflarını
Pertevlere müstağrak eylemiş idi.</p>
<p>Neşreylediği şa’şâ-i adaletle ulviyetini herkese teslim ettirmiş olan
hazret-i Faruk’un zaman-ı hilafetinde izam buyrulan dört bin kadar
mücahidden müteşekkil küçük bir ordu, kudsiyet-i İslamiyet sayesinde
Mısır’ı fetih ve teshir eylemiş, şea-i dilpezir-i İslamiyet ta
Trablusgarp sularında temevvüç nüma-yı zuhur olmağa başlamıştır. Nur-u
İslamiyet, günden güne kuvve-i ittisaiyesini tezyid ettikçe ediyor.</p>
<p>Zulam-ı dalalet içinde hatt-ı hareketini kaybederek her tarafa çan
atan bir kitle-i azime, birdenbire şeaat-ı ulviye-i diniyeden iktibas-ı
feyz eyleyerek saha-i hidayete vasıl olmakda bulunuyordu.</p>
<p>Hele Şark’dan başlayarak Bahr-i Sefid’in sahil-i latifinde bulunan
kısm-ı şemali’den münteha-yi garbe değin her taraf havza-i İslamiyete
dahil olmuş idi. Hayfa ki! Bir sür’at-i berkiyede her ciheti tenvir eden
kuvve-i maneviyye-i İslamiyye, bir müddet sonra inkisara yüz tuttu.
Bedia-i İslamiyet olanca iltimaatiyle mütecelli olduğu halde İslam
hükümetleri, bundan bihakkın isti-fade edemedi. Müslümanların taht-ı
hakimiyetinde bulunan memleketler birer birer elinden çıkmağa başladı,
ecdad-ı kiramımızın metanet-i diniyye, ulviyet-i fıtriyeleri sayesinde
fetih ve teshir olunarak medeniyet-i İslamiyenin cilvegah-ı münevveri
olan parçalar artık düşmanların ağuş-u iştihasında görünüyor.
Mütefekkirin-i millet ebediyen giryebar-ı ıstırap olmağa
başlı-yordu.</p>
<p>Bir kere Afrika kıtasının şark, şimal, garp havalisine atf-ı lehazı-i
dikkat eder isek görüyoruz ki bir zamanlar Afrika’nın en metin, en
parlak bir hükümet-i İslamiyesi olan Zangibar memleketi, idaresizlik
yüzünden, dahili zuhur eden iğtişaşat yüzünden Avrupalıların ihtirasat-ı
siyasiyesine kurban olarak İngiltere’nin taht-ı idaresine girmiştir.
Edvar-ı iptidaiyeden beri Nil-i Mübarek sayesinde en nurani
medeniyetlerin mehd-i zuhuru olan Afrikanın en münbit,en feyz-nak bir
parçası olarak her güne terakkiyat-ı medeniye ve sanaiyeye müsteid
bulunan Mısır memleket-i İslamiyesi dahi İngiltere Nüfuz-u siyasi ve
iktisadiyesi altına girerek, alem-i İslam’ın inhitat-ı feci-i’ne karşı
nazar-ı tesiratını atf eylemekte bulunmuştur. Bahr-i Sefid’in sine-i
nuraniyetine iltica ederek bir malik-i derya gibi runüma-yı safvet olan
Trablusgarb ise medeniyet düşmanı, hukuk-u ulviye-i beşeriyenin mahi-i
yeganesi bulunan bir millet-i ğasıbenin hücum-u vahşi-yanesine maruz
kalmış, ifritlerin pençe-i tecavüzüne uğramış bir peri-i letafet gibi
giriftar-ı mezalim olmuştur.</p>
<p>Kıymetdar madenleriyle, latif latif ormanlarıyla bir hazine-i servet
ıtlakına layık olan Tunus eyaleti, hiçbir hakka müstenid olmayarak
Fransanın taht-ı işgalinde bulunduğu gibi Fransa’nın iki misline muadil
olan,ve her türlü bedayi-i tabiyyeyi cami’ bulunan Cezayir dahi Cezayir
beyinin Fransa sefirini tahkir etmiş olması vesilesiyle Fransa’nın
müstemlekat-ı ıdadine dahil olmuştur.</p>
<p>Afrika’nın münteha-ı garb şimalisinde sekiz milyon nüfusa malik
bulunan Fas hükümet-i İslamiyesine gelince bütün bütün alem-i
İslamiyet’i müteessir bırakacak bir hal-i ıstıraba maruzdur. Bu müstakil
İslam hükümeti olsun mütemeddin! Avrupalıların ihtirasat-ı hasise-i
siyasiyelerinden masun kalamamış, akıbet-i istiklalini kaybederek
vesika-i esaretini kendi eliyle imzalamış, Fransa’nın himayesini kabule
mecbur olmuştur.</p>
<p>Bugün bir suret-i mahiranede vaz’ edilen bu himayeler, feth-i ati’nin
bir tarz-ı nezaket-karisinden başka bir şey olmadığı malumdur. Vakıan
Avrupalıların himaye vaz’ ettiği, müstamerat ittihaz eylediği bazı
memalik ahalisi vardır ki bunlar; zeki, çalışkan, kıymet-i hakimini
takdir eder olduklarından elbette ki bir gün intihaz-ı fırsat ederek
hamilerinin başına bela kesilecek, mukayyed oldukları zincir-i esareti
parçalayarak nimet-i hürriyet ve istiklale nail olacaklardır. Acaba
taht-ı himayede bulunan akvam-ı İslamiyede böyle midir? Heyhat ki hala
aile-i İslamiye arasında tamam bir eser-i intibah görülmüyor, eğer
İslamlar, düşmanlarının münevviyatını keşfetse idiler, eğer İslamlar
karşılarında olanca azamet ve şekva ile yükselip günden güne kesb-i
cesamet eden hükümetlerin terakkiyat-ı seriasından mütenebbih olarak el
birliğiyle çalışsa idiler. Bugün bu sükût-u elime, bu izmihlal-i hazine
düçar olur idiler?</p>
<p>İşte bütün muvahhidinin yüreklerini sızlatacak, bütün mütefekkirin-i
müsliminin kalplerini parçalayacak kadar feci, elim olan bu felaketler
bütün bizim gaflet ve cehaletimizden, bütün bizim idare hususundaki
tekasül ve müsamahalarımızdan neşet etmiş birer hakikattir.</p>
<p>Yazık değil midir ki üç yüz milyon nüfusa malik bulunan alem-i
İslamiyet, insaniyet düşmanlarının pençe-i kahrında zebun olsun, yazık
değil midir ki otuz-kırk milyondan ibaret olan İngiliz milleti hüsn-ü
idaresiyle, akıl ve kiyasetiyle küre-i arz üzerinde icra-ı hakimiyet
eylesin de İslamlar cehalet ve atalet yüzünden adab-ı milliye ve
vezaif-i İslamiye ve içtimaiyelerine riayetsizlik yüzünden her türlü
fecayi-i şuûn’a maruz bulunarak hayat-ı siyasiyelerine hatime
çeksinler!</p>
<p>Eyyuhe’l-Müslimun! Ne vakit intibah edeceğiz? Ne vakit komşularımızın
terakkiyat-ı harikuladesini görerek bir eser-i hayat göstereceğiz? Hala
mı akvam-ı sairenin terakkiyat-ı fenniyesini, tekemmülat-ı iktisadiye ve
siyasiyesini bırakarak ahlak-ı redie ve adab-ı muzırresini memleketimize
idhale çalışacağız?</p>
<p>Emin olalım ki ahlak-i sefilanemizi temaşa edenler, atalet-i
ruhiyemizi inkaz-ı nazar eyleyenler bizi ta’yib edecek, Tarih;</p>
<p>“Bir devleti etmiş idi tahrib-i zamane</p>
<p>Muhtac idi ihya-yı vatan sa’yi mezide</p>
<p>Heyhat ki dalmışlardı huvab-ı girane</p>
<p>Ağuş-u atalette hep insal-i cedide</p>
<p>Maruz idi her nasiye bir hüzn-i şedide”</p>
<p>Neşideleriyle hakkımızda mersiye-huvan teessür olacaktır.</p>
<p>Garplıların rekabet-i siyasiye ve iktisadiyesi günden güne tezayüd
ediyor. Daire-i Nasraniyetten hariç olan akvam-ı vahşi, nim-i mütemeddin
addedilerek ellerinde bulunan arazideki hakk-ı mülkiyet ve hakimiyetleri
itiraf edilmiyor, koca hakşinas Avrupalılar! her tarafa medeniyet-i
Nasraniyeyi idhale çalışıyor, daha doğrusu menafi-i hasise ve i’raz-ı
siyasiyelerini birer puşide-i rüya altında setrederek herkesin kanını
emmek istiyorlar. Bir zamanlar kendine alem-i İslam’ın hamisi süsünü
vermek isteyen bir büyük imparator, Afrika’daki müstemlekatında bulunan
İslamların tevessü’ ve terakkisini kendi menafi-i siyasiyesine mani
görerek İslamiyetin intişar ve ittisaına manialar teşkilini emrediyor.
Diğer bir hatip ise sandale-i hitabeti etrafında toplanan mütemeddin
Avrupalılara karşı bugün şevket-i siyasiye-i İslamiyye müzmahil
olmuştur. Beynlerinde vahdet-i siyasiye ve içtimaiyeden eser kalmamıştır
diye tebşirat-ı mühimmede bulunuyor. Biçare İslamlar ise hala uyuyor.
Hâlâ gaflet ve atalet içinde kalmış, birbiriyle uğraşıp duruyor. Ah! Bir
gün olacak mı ki satvet-i kadime-i İslamiye yine olanca nuraniyetiyle
parlasın, parlasın da bütün cihan-ı insaniyet hakiki bir medeniyetin
neden ibaret olduğunu anlasın? Fakat eminim ki şems-i münir-i İslamiyet
hiçbir vakit düçar-ı küsuf olmayacaktır. İslamiyet, vakit vakit nurunun
intişarına hail olmağa çalışan bulutları parçalayarak iltimaat-ı
latifesiyle gözleri kamaştırmakta devam edip duracaktır.</p>
<p>Erzurumlu Ömer Nasuhi</p>
<section id="footnotes" class="footnotes footnotes-end-of-document"
role="doc-endnotes">
<hr />
<ol>
<li id="fn1"><p>Beyânü’l-Hak Dergisi- 5. Cilt 154. Sayı- 15 Nisan 1912
(<a
href="https://katalog.idp.org.tr/sayilar/190/6-cilt-154-sayi"><u>https://katalog.idp.org.tr/sayilar/190/6-cilt-154-sayi</u></a>)<a
href="#fnref1" class="footnote-back" role="doc-backlink">↩︎</a></p></li>
</ol>
</section>

            </div>
        </article>
    </main>

    <footer class="bg-dark-subtle text-center py-4 mt-5">
        <div class="container">
            <div class="mb-3">
                <a href="https://github.com/mevlut-celik" class="text-decoration-none" target="_blank">
                    <i class="bi bi-github fs-4"></i>
                </a>
            </div>
            <p class="mb-0">Ahmet Şengül - Mevlüt Çelik</p>
        </div>
    </footer>

    <!-- Bootstrap JS -->
    <script src="https://cdn.jsdelivr.net/npm/bootstrap@5.3.3/dist/js/bootstrap.bundle.min.js"></script>
    <script src="../js/main.js"></script>
</body>
</html>