<!DOCTYPE html>
<html lang="tr" data-bs-theme="light">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Taaddüd-i Zevcat Müessese-i İctimaiyyesi -I - Osmanlıca Makaleler</title>
    <!-- Bootstrap CSS -->
    <link href="https://cdn.jsdelivr.net/npm/bootstrap@5.3.3/dist/css/bootstrap.min.css" rel="stylesheet">
    <!-- Bootstrap Icons -->
    <link rel="stylesheet" href="https://cdn.jsdelivr.net/npm/bootstrap-icons@1.11.3/font/bootstrap-icons.css">
    <link rel="stylesheet" href="../css/style.css">
    <link href="https://fonts.googleapis.com/css2?family=Crimson+Pro:ital,wght@0,400;0,600;1,400&display=swap" rel="stylesheet">
</head>
<body style="background-color: var(--bg-primary);">
    <nav class="navbar navbar-expand-lg bg-dark-subtle">
        <div class="container">
            <button class="navbar-toggler" type="button" data-bs-toggle="collapse" data-bs-target="#navbarNav">
                <span class="navbar-toggler-icon"></span>
            </button>
            <div class="collapse navbar-collapse" id="navbarNav">
                <ul class="navbar-nav me-auto">
                    <li class="nav-item">
                        <a class="nav-link" href="../index.html">Ana Sayfa</a>
                    </li>
                    <li class="nav-item">
                        <a class="nav-link" href="../index.html#makaleler">Makaleler</a>
                    </li>
                    <li class="nav-item">
                        <a class="nav-link" href="../about.html">Ömer Nasûhi Bilmen</a>
                    </li>
                </ul>
                <div class="theme-switcher d-flex align-items-center">
                    <i class="bi bi-sun-fill me-2 theme-icon" id="lightIcon"></i>
                    <div class="form-check form-switch">
                        <input class="form-check-input" type="checkbox" id="themeSwitch">
                    </div>
                    <i class="bi bi-moon-fill ms-2 theme-icon" id="darkIcon"></i>
                </div>
            </div>
        </div>
    </nav>

    <main class="container py-5">
        <article class="latex-article">
            <div class="title-block">
                <h1 class="ottoman-title">Taaddüd-i Zevcat Müessese-i İctimaiyyesi -I</h1>
                <p class="text-muted mt-3">
                    <i class="bi bi-calendar3 me-2"></i>
                    <span class="date">28 Şubat 1924</span>
                </p>
            </div>
            
            <div class="content">
                <p>Taaddüd-i Zevcat Müessese-i İctimaiyyesi -I</p>
<p>28 Şubat 1924--Hicri: 22 Recep 1342 , Rumi: 28 Şubat
1340--Sebilürreşâd--Sayı: 23. Cilt 590. Sayı</p>
<p>Teaddüd-i zevcat usulünün tarihçesi -Şeriat-ı İslamiye teaddüd-i
zevcat usulünü tahdit ve ıslah etmiştir- Din-i İslamda teaddüd-i
zevcatın cevazı- Teaddüd-i zevcat usulü hakkındaki itirazat- Bu
itirazata cevap-Teaddüd-i zevcatın ferdi,içtimai fevaid ve muhsenatı</p>
<p>Teaddüd-i zevcat usulünün tarihçesi ;</p>
<p>Teaddüd-i zevcat müessese-i içtimaiyesi zaruriyat-ı hayatiyeden madud
olarak edvar-ı kadimeden beri mevcut bulunmuştur. Asar-ı kadimeye ait
rivayat-ı tarihiyeden ve bilhassa ‘’ahdi-i atik ve ahdi-i cedid denilen
Tevrat ve İncil nüshalarından anlaşıldığı üzere teaddüd-i zevcat usulü
cemiyet-i beşeriye arasında öteden beri cari olmuştur. Enbiya-i salife
hazeratından birçoklarının müteaddit zevceleri vardı. Ezcümle İbrahim
aleyhisselamın Sare ve Hacer namında iki muhterem refikası bulunduğu
gibi Yakup aleyhisselamın da dört zevcesi var idi. Nübüvvet şerefiyle
hükümet nimetine nail olan Süleyman aleyhisselamın ise birçok zevceleri
ve üç yüzü mütecaviz müstefreşesi mevcut idi.</p>
<p>Vaktiyle Hindiler, Babilliler, Asuriler, İraniler, Mısriler arasında
da kesret-i zevce usulü cari idi. Mısriler pek yakın akraba ile izdivaç
edebilirlerdi. Mısrilerden yalnız rüesa-yı ruhaniye hakkında kesret-i
zevcat usulü caiz değildi.</p>
<p>Ezman-ı kadimede gayr-i mahdut bir daire dahilinde cereyan eden
teaddüd-i zevcat usulü İbraniler arasında da birçok zaman devam
etmiştir. Erkeklere nispetle kadınlar daha fazla bulunduğundan bu usule
pek ziyade lüzum görüyorlardı. Muahhiran Romalılar tarafından Beytü’l
Makdis’in tahrip edilmesi üzerine Musevileri muhtelif memleketlere
muhaceret ettiler,muhtelif akvam ile ihtilata mecbur oldular, bu esnada
içlerinden birçokları teaddüd-i zevcat usulünü terk etmeğe başladı.
Nihayet bundan dokuz asrı mukaddem Vorms şehrinde in’ikad eden bir
meclis-i kebir-i ruhanide reis bulunan haham Ğarşun tarafından bu usul
men ve tahrim edilmiştir. Fakat bu memnuiyete rağmen meşruiyet baki
olduğundan hala Museviler arasında müteaddit kadınları taht-ı nikahında
cem edenler bulunmaktadır. Ezcümle Suriye havalisindeki zengin Museviler
arasında bu usul kema fi’s sabık caridir.</p>
<p>İşte Musevilerde böyle olduğu gibi Nasraniyet-i sahihada da kesret-i
zevcat usulünün gayr-i caiz olduğuna dair bir nakil mevcut değildir.
Elyevm eldeki İncil nüshalarında da vahdet-i zevcenin lüzumuna,
teaddüdün memnuiyetine ait hiçbir sarahat yoktur. Bu memnuiyet mücerret
Roma kadınlarına ittibaen sonradan vücuda gelmiştir.</p>
<p>Zaman-ı cahiliyette Araplar arasında dahi bu usul pek ziyade cari
idi. Bir erkek taht-ı nikahında birçok kadınları cem edebilirdi. Zevç,
zevceleri üzerinde her türlü hukuka malik idi. Hatta bu kadınlar adeta
zevcin emvali mesabesinde olup vefatından sonra verasesine intikal
ederdi.</p>
<p>Kütüb-ü tefasirde mezkur olduğu üzere zaman-ı cahiliyette bir erkek
vefat edince asabesinden bulunan şahıs bu müteveffanın zevcesi üzerine
libasını atar ve ‘’ ben bu kadına başkalarından ehakkım’’ derdi. Sonra
bu kadını dilerse yeniden mehir vermeksizin kendisi tezevvüç eder,
dilerse başkasına tezviç ederek biçare kadının mehrini kendisi alırdı.
Yahut zevcinden tevarüs ettiği emvali kendisine fidye-i necat olarak
verinceye kadar bu kadının başkasıyla izdivacına mani olurdu. Fakat
afak- ı beşeriyeti şaşaa-yı adaletiyle tenvir eden din-i islamın
zuhurunu müteakip bu zalimane hareket ‘’ يَا أَيُّهَا الَّذِينَ آمَنُوا لَا يَحِلُّ لَكُمْ
أَنْ تَرِثُوا النِّسَاءَ كَرْهًا’’ ayet-i celilesiyle men olunmuştur.</p>
<p>Hala Museviler arasında kısmen böyle bir adet caridir. Musevilerden
bir erkek bila velet vefat edince onun zevcesi berhayat bulunan
kardeşine intikal eder. Kadın bununla izdivaca mecburdur. Bunun
muvafakatini istihsal etmedikçe başkasıyla izdivaç edemez. Bunun
hilafına hareket ederek başkasıyla izdivaç ederse nikahı mahkeme-i
ruhaniye tarafından feshedilir. Şayet berhayat bulunan kardeşi bu kadını
almaktan imtina ederse kadın bu hakkı mahkemeye müracaatla dava
edebilir. Yine imtina vuku bulursa kadın bu erkeğe karşı bazı tahkiramiz
merasimde bulunduktan sonra başkasıyla izdivaca mezuniyet kesbetmiş
olur.</p>
<p>-Şeriat-ı İslamiye Teaddüd-i zevcat usulünü tecdit ve ıslah etmiştir
;</p>
<p>Görülüyor ki şeriat-ı İslamiye teaddüd-i zevcat usulünü bidayeten
tesis etmemiştir. Belki öteden beri beyne’l akvam gayr-i mahdut bir
halde cari olan bu usulü tahdit etmiş, bu bapda bir kısım ahkam ve
şerait vaz’ ve tayin ederek bu müesseseyi ıslah eylemiştir.</p>
<p>Şeriat-ı islamiyeye nazaran bir erkek adalete riayet etmek şartıyla
taht-ı nikahında iki ve nihayet dört kadın cem edebilir. Efrad-ı
ümmetten herhangi bir erkek dört kadından ziyadesi hakkında temin-i
adalete muktedir olmayacağından artık onun hakkında bundan ziyadesi
karin-i cevaz olamaz. Bu hususta gerek cumhur-u müslimin ve gerek
mezahib-i mutebere-i İslamiye eimmesi müttefiktirler. Hatta Gaylan bin
Seleme hazretleri taht-ı nikahında bulunan on bir zevcesiyle beraber
şeref-i İslama nail olunca Rasul-ü Zişan efendimiz ‘’ya Ğaylan !
zevcelerinden dördünü ihtiyar edip mütebakisinden müfarakat eyle’’ diye
emir buyurmuştur.</p>
<ul>
<li><p>Din-i İslamda teaddüd-i zevcatın cevazı</p></li>
</ul>
<p>Din-i islamda teaddüd-i zzevcatın böyle mahdut bir daire dahilinde
cevazı ‘’ وَاِنْ خِفْتُمْ اَلَّا تُـقْسِطُوا فِي الْيَتَامٰى فَانْكِحُوا مَا طَابَ لَكُمْ مِنَ النِّسَٓاءِ
مَثْنٰى وَثُلٰثَ وَرُبَاعَۚ’’ ayet-i kerimesiyle sabit olup büyük bir hikmete,mühim
bir zarurat-ı içtimaiyeye müstenit bulunmuştur.</p>
<p>Sahih-i Buharide mezkur olduğu üzere Urve bin Zübeyr, hazret-i Aişe-i
Sıddıka validemizden ‘’ وَاِنْ خِفْتُمْ’’ ayet-i celilesinin sebeb-i nüzulünü
sual etmiş, hazreti Aişe de şu mealde malumat vermiştir ; ‘’
hemşirezadem ! bazı yetimeler velilerinin hicr ve terbiyesinde bulunurda
veliler yetimelerin malına, hüsn ve cemaline rağbet ederek onları kadr-i
maruftan dun birer mehir ile kendileri için tezevvüce kıyam ederler.
İşte bu ayet-i kerime ile veliler ifa-yı adalete davet edilmiş, mehr-i
misli ikmal, adalete riayet etmeksizin yetimeler ile izdivaçtan
nehyolunmuş, kendileri için helal olan başka kadınlar ile kadr-i teehhül
edebilmelerine ruhsat verilmiştir.’’ Görülüyor ki şeriat-ı adilemiz
yetimelerin hukukuna adem-i riayet gibi şime-i diyanet ve insaniyete
yakışmayan bir hareketten erkekleri men etmiş, onları bir tarik-i savabe
sevk eylemiştir.</p>
<p>Artık bu dinin bu ulvi emirlerine riayetkar olan bir müslim hiçbir
vakit kendi temayülatına, kendi menafi-i zatiyesine tabii olarak taht-ı
velayetindeki yetimelerin hukukuna,saadet-i hayatiyesine tecavüz edemez.
Belki meşru surette hareket eder ve ledeyi’l icap matlubuna muvafık olan
kadınlardan adalete riayet etmek şartıyla dörde kadar tezevvüç edebilir.
Bu cihet, müsaade-i şeriyeye iktiran ettiğinden hiçbir kimsenin itiraza
salahiyeti olamaz.</p>
<p>Şunu da arz edelim ki ‘’ وَاِنْ خِفْتُمْ.’’ Ayet-i kerimesi hakkında daha
birçok tevcihat vardır. Tefsir-i kebirde muharrer bir tevcihe göre bazı
kimseler yetimeler hakkında ifa-yı adalette kusur edeceklerinden havf
ederek onları taht-ı velayetlerinde bulundurmaktan tevakki ederlerdi. Bu
ayet-i celile ile de fuhşiyattan ihtiraz etmeleri kendilerine ihtar
olunmuştur.</p>
<p>Bu takdirde ayet-i celilenin meali-i alisi şöyle olur ; ‘’ey müminler
! eğer siz yetimeler hakkında icra-yı adalet edememekten havf ediyor
iseniz fuhşiyattan da havf ediniz. Helal olan kadınlardan
ikişer,üçer,dörder tezevvüç ederek muharrematın etrafında dolaşmaktan
ihtiraz eyleyiniz. Mea heze ! eğer bu kadınlar hakkında da adalete
riayet edememekten havf eder iseniz yalnız birer zevce ile veya malik
bulunduğunuz cariyeler ile iktifa ediniz. Bu cihet, zulüm ve cevrde
bulunmamanıza daha karibdir.’’</p>
<p>İşte bu tevcih ile de pek güzel tezahür ediyor ki teaddüd-i zevcatın
cevazı cemiyet-i beşeriyenin nezahet-i ahlakiyesini muhafaza, iffet ve
adaletle ittisafını temin gibi ulvi gayelere müstenit bulunmuştur.
Nitekim bu hususata dair atiyen izahat verilecektir.</p>
<ul>
<li><p>Teaddüd-i zevcat usulü hakkındaki itirazatlar</p></li>
</ul>
<p>Malum olduğu üzere Avrupalılar son zamanlara kadar teaddüd-i zevcat
usulü hakkında bir hiss-i husumet göstermekte bulunmuşlardır. Hatta
ehl-i İslam arasında bu usulün mevcudiyetine binaen bazı garplılar
Müslümanları vahşet ile, medeniyetten mahrumiyet ile ithama kadar cüret
etmişlerdir. Teaddüd-i zevcat müessesesi hakkındaki bir hiss-i husumet
bilahare mücerret bir fikri taklit ile şarklılar arasında da yüz
göstermiştir. Bu müessese hakkındaki itirazat şöylece telhis edilebilir
;</p>
<p>1-teaddüd-i zevcat usulü intizam-ı aileye,saadet-i içtimaiyeye
manidir. Müteaddit zevceleri olan bir erkek muntazam,samimi bir aile
teşkiline muvaffak olamaz. Bu halde aile hayatından beklenilen saadet-i
içtimaiye de tecelli edemez.</p>
<p>2- bu usul, hüsn-ü imtizaca manidir. Müteaddit zevceler arasında
daima bir kıskançlık hükümferma olur. Gerek bu müteaddit zevceler
arasında ve gerek bunlardan dünyaya gelecek çocuklar arasında muhabbet
ve samimiyet mevcut olamaz. Birbirine karşı böyle husumetkarane bir
vaziyet alan bir aile efradından ise ne beklenebilir?</p>
<p>3-bu usul kadınların hukukunu muhildir. Müteaddit zevceleri olan bir
erkek bu kadınların hukukuna riayet edemez, bu halde kadınlar mağdur
olmuş olurlar.</p>
<p>4- bu usul, kadının izzet-i nefsini rencide eder. Bir kadın
kendisiyle bir kaşane-i izdivaç tesis etmiş olduğu zevcini diğer bir
kadın ile daha müteehhil görünce izzet-i nefsi rencide olur, gurur-u
nefsaniyesi cerihadar olmuş bulunur.</p>
<p>5- bu usul, kaide-i müsavata münafidir. Bir erkek dört kadın
alabildiği halde bir kadın birden ziyade erkekler ile bir zamanda
izdivaç edemiyor.</p>
<p>6- bu usul, adaletle kabil-i telif değildir. Çünkü bir erkek
müteaddit zevceleri hakkında aynı derecede muhabbet ve sadakatle
mütehassis olamayacağından her halde bu kadınlardan bir kısmı hakkında
adalet temin edilmemiş olur.</p>
<p>7-bu usul, ihtiyacatı tezyid ederek sefalet-i umumiyeye bais olur.
Çünkü bir şahıs, müteaddit zevcelerini ve bunlardan tevellüt edecek
çocukları hüsn-ü idareye kadir olamaz. Bunun neticesinde de bu aile
ihtiyaç ve sefalet içinde kalır, bu hal ise bütün bir cemiyete tesirden
hali olamaz.</p>
<p>8- bu usul, serverin inkısamına sebebiyet verir. Çünkü müteaddit
zevceleri bulunan bir şahsın vefatında emvali birçok kimseler arasında
taksime tabi olur. Her birinin hissesine az bir şey isabet eder. Bu
suretle inkısama uğrayan servetten de ne efrat ne de cemiyet müstefit
olamaz.</p>
<p>9- Garpta bu usul cari değildir. Binaenaleyh biz bu müessese-i
içtimaiyeyi kabul eder isek Garbın su-i nazarlarını celp etmiş oluruz.
Garbın o kıymetdar teveccühünden mahrum kalırız. Sonra halimiz ne olur
?</p>
<p>-Teaddüd-i zevcat uuslü hakkındaki itirazata cevap ;</p>
<p>1- teaddüd-i zevcat usulü, intizam-ı aileye, saadet-i içtimaiyeye
neden mani olsun? Bunlara mani olan şey dini,içtimai güzel bir
terbiyenin noksanı,şerait-i izdivacın fıkdanıdır. Din-i islamda
teaddüd-i zevcatın ne gibi şerait dahilinde tecviz edildiği güzelce
mülahaza edilirse bu usulün intizam-ı aileye ve saireye münafi olduğunu
iddiaya mahal kalmaz. Bir erkek ki servete malik,kuvve-i bedeniyeyi
haiz, hukuk-u zevciyeti her veçhile temine muktedirdir. Artık öyle bir
erkeğin müteaddit zevceleri bulunmasından dolayı intizam-ı aile niçin
bozulsun ? saadet-i içtimaiye neden muhtel olsun? Bu evsaf-ı cami
olmayan erkeklerin ise bir zevce ile iktifa etmeleri icabat-ı
şeriyyedendir. Nitekim Furkan-ı hakimde ‘’ فَإِنْ خِفْتُمْ أَلَّا تَعْدِلُوا فَوَاحِدَةً’’
buyrulmuştur.</p>
<p>2-teaddüd-i zevcat usulü hüsn-ü imtizaca manidir deniliyor. Filvaki
teaddüd-i zevcat sebebiyle bazı aileler arasında bir su-i imtizaç yüz
gösterebilir. Fakat güzel düşünülür ise su-i imtizacın asıl başka esbap
tesiriyle vücuda geldiği pek ala anlaşılır. Gerek zevceler arasında ve
gerek bunların çocukları arasında bir adavet ve iğibirarın zuhuru güzel
bir terbiyeye adem-i mazhariyetten neşet eder, evamir-i şeriyyeye adem-i
riayetten ileri gelir. Halbuki insanlar hüsn-ü terbiye ile, evamir-i
şeriyyeye riayetle memurdurlar. İnsanlar hodgamlıktan tecerrüt etmekle,
adab-ı muaşerete, hukuk-u karabete riayet etmekle mükelleftirler. Böyle
güzel bir tehzip görenler arasında öyle zannedildiği gibi kıskançlıktan,
adavet ve iğbirardan eser görülmez. Bu tehzipten mahrum olanlar ise
zaten hiçbir kimse ile imtizaca muvaffak olamazlar.</p>
<p>Biz bir zevç ile zevceden ve ana baba bir kardeşlerden müteşekkil
nice ailelerin ahvaline vakıfız ki bunların arasında daima niza ve şikak
cari olmaktadır. Bunların eyyam-ı hayatı zehr-alud bir maişetin meş’um
tesiriyle mahvolup gitmektedir. Bunların içtimai hayatlarında asla bir
mesudiyet lem’ası münceli olmamaktadır.</p>
<p>Bilakis yine birçok ailelerin şuun-u hayatiyelerine muttali
bulunmaktayız ki bunlar birçok nüfustan müteşekkil oldukları halde
mücerret aldıkları hüsn-ü terbiye sayesinde pek mümteziç, mesut bir
halde yaşıyorlar. Bunlardan her biri herhangi biri biraz rahatsız
bulunsa diğerleri beyinlerinden vurulmuşçasına bir teessür içinde
kalıyorlar. Binaenaleyh teaddüd-i zevcat usulü aleyhinde bulunmaktan ise
efrad-ı milletin güzel bir tehzibe, mükemmel bir terbiyeye nailiyetini
temine çalışmak daha muvafık olmaz mı?</p>
<p>3-teaddüd-i zevcat usulü, ahkam-ı şeriyyemize riayet edilmek şartıyla
zevcenin hukukunu asla ihlal etmez. Şeriat-ı adilemiz zevç ile zevceden
her birini bir kısım vezaif ile mükellef tutmuş,mukabilinde de her
birine bir takım hukuk bahşetmiştir. Bir kadın ne kadar vezaif ile
mükellef ise o nispette de hukuka naildir. Nitekim Furkan-ı mübinde ‘’
وَلَهُنَّ مِثْلُ الَّذٖي عَلَيْهِنَّ بِالْمَعْرُوفِࣕ’’ buyrulmuştur.</p>
<p>Müteaddit zevceleri olan bir erkek bu kadınlardan her biri için
halleriyle mütenasip, müstakil bir mesken tedarikine,bunların yanlarında
bilmünavebe beytûtete,her biri hakkında aynı derecede izhar-ı temayüle
borçludur. Uhdesine teveccüh eden bu gibi vazifeleri hüsn-ü ifa etmeyen
bir zevç, zevcesinin talebiyle mahkemeye celp olunarak bu vazifeleri
ifaya cebrolunur. Bu gibi vezaife riayet edemeyecek kimseler hakkında
ise teaddüd-i zevcata zaten mesağ yoktur.</p>
<p>Aleyhisselatu vesselam efendimiz ’’ من كان له زوجتان فمال إلى إحداهما
جاء يوم القيامة وشقه مائل’’ buyurmuştur ki ‘’iki zevcesi olan bir kimse
kısım hususunda bunlardan birine daha ziyade meylederse kıyamet günü
bedeninin bir tarafı çarpık olarak haşr olunur.’’ Mealindedir.</p>
<p>Velhasıl bir erkek ki zevcelerinin nafakalarını temine, bunların
temayülat-ı nisvaniyelerini tatmine ve sair hukuk-u zevciyeti ifaya
kadir olur, artık böyle bir erkeğin taht-ı nikahında bulunan bir kadının
hukuku,mücerret diğer zevcelerin mevcudiyetinden dolayı neden muhtel
olsun? Belki şeraitini haiz olan bir erkeğin yalnız bir kadınla iktifaya
icbar edilmesi mukteza-yı fıtrata muhalif, zarurat ve maslahata münafi
olduğundan çok kere erkeğin hukukunu ihlal eder.</p>
<p>4-teaddüd-i zevcat usulü neden kadının izzet-i nefsini rencide etsin?
Bir kadın afif, vazifeşinas, hukukperver bir erkeğin taht-ı nikahında
bulunmakla mesut addediyor velev ki o erkeğin başka zevceleri de
bulunsun. Müslüman hanımları hiçbir vakit meşru muameleyi kendi izzet-i
nefislerine karşı bir tecavüz telakki etmezler. Vakıa bazı hanımlar
zevçlerinin tekrar teehhül etmelerinden müteessir olabilir. Fakat bu bir
itiyat meselesidir. Zevcelerine olan muhabbet ve merbutiyetlerinin
şayan-ı takdir görülen bir tezahürdür. Yoksa izzet-i nefislerinin
rencide edilmiş olması zehabından menbais değildir. Ya öyle bir takım
erkekler bulunuyor ki bunlar zahiren bir zevce ile kanaat ettikleri
halde bu zavallı kadınların hukukuna asla riayet etmiyorlar. Bütün
zamanlarını eğlence mahallerinde, bir kısım iffetsiz kadınların
fuhş-alud hücrelerinde imrar edip duruyorlar. İşte bir kadının izzet-i
nefsini cerihadar edecek şey ancak bu gibi gayr-i meşru, sefihane
hareketlerdir. Avrupa kadınları bir erkeğin iki zevceye malikiyetini
medeniyete, hukuk-u nisvana münafi görüyorlar da zevcelerinin ‘’metres’’
denilen alude-damen kadınlar ile peyda-yı münasebette bulunmalarında bir
mahzur görmüyorlar. Ne garip halet-i ruhiyedir ki meşru, nezih bir
muamele ta’yib olunuyor da gayr-i meşru, nezahete münafi bir hareket
nazar-ı lakaydı ile görülüyor,bu hususta müsamaha tecviz ediliyor.</p>
<p>Ömer Nasuhi</p>

            </div>
        </article>
    </main>

    <footer class="bg-dark-subtle text-center py-4 mt-5">
        <div class="container">
            <div class="mb-3">
                <a href="https://github.com/mevlut-celik" class="text-decoration-none" target="_blank">
                    <i class="bi bi-github fs-4"></i>
                </a>
            </div>
            <p class="mb-0">Ahmet Şengül - Mevlüt Çelik</p>
        </div>
    </footer>

    <!-- Bootstrap JS -->
    <script src="https://cdn.jsdelivr.net/npm/bootstrap@5.3.3/dist/js/bootstrap.bundle.min.js"></script>
    <script src="../js/main.js"></script>
</body>
</html>