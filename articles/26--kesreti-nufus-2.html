<!DOCTYPE html>
<html lang="tr" data-bs-theme="light">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>26. kesreti nufus 2 - Osmanlıca Makaleler</title>
    <!-- Bootstrap CSS -->
    <link href="https://cdn.jsdelivr.net/npm/bootstrap@5.3.3/dist/css/bootstrap.min.css" rel="stylesheet">
    <!-- Bootstrap Icons -->
    <link rel="stylesheet" href="https://cdn.jsdelivr.net/npm/bootstrap-icons@1.11.3/font/bootstrap-icons.css">
    <link rel="stylesheet" href="../css/style.css">
    <link href="https://fonts.googleapis.com/css2?family=Crimson+Pro:ital,wght@0,400;0,600;1,400&display=swap" rel="stylesheet">
</head>
<body style="background-color: var(--bg-primary);">
    <nav class="navbar navbar-expand-lg bg-dark-subtle">
        <div class="container">
            <button class="navbar-toggler" type="button" data-bs-toggle="collapse" data-bs-target="#navbarNav">
                <span class="navbar-toggler-icon"></span>
            </button>
            <div class="collapse navbar-collapse" id="navbarNav">
                <ul class="navbar-nav me-auto">
                    <li class="nav-item">
                        <a class="nav-link" href="../index.html">Ana Sayfa</a>
                    </li>
                    <li class="nav-item">
                        <a class="nav-link" href="../index.html#makaleler">Makaleler</a>
                    </li>
                    <li class="nav-item">
                        <a class="nav-link" href="../about.html">Ömer Nasûhi Bilmen</a>
                    </li>
                </ul>
                <div class="theme-switcher d-flex align-items-center">
                    <i class="bi bi-sun-fill me-2 theme-icon" id="lightIcon"></i>
                    <div class="form-check form-switch">
                        <input class="form-check-input" type="checkbox" id="themeSwitch">
                    </div>
                    <i class="bi bi-moon-fill ms-2 theme-icon" id="darkIcon"></i>
                </div>
            </div>
        </div>
    </nav>

    <main class="container py-5">
        <article class="latex-article">
            <div class="title-block">
                <h1 class="ottoman-title">26. kesreti nufus 2</h1>
                <p class="text-muted mt-3">
                    <i class="bi bi-calendar3 me-2"></i>
                    <span class="date">20 Mart 1924</span>
                </p>
            </div>
            
            <div class="content">
                <p>Kesret-i Nüfus -II</p>
<p>20 Mart 1924-Hicri: 14 Şaban 1342 , Rumi: 20 Mart 1340 -
Sebilürreşâd</p>
<p>Sayı: 23. Cilt 593. Sayı</p>
<p>Tenakus-u nüfusa bais ahval ; servetin fıkdanı,esbab-ı maişetin
noksanı- medeniyetin terakkisi- sefahate inhimak- vergilerin ağırlığı-
hizmet-i askeriyenin imtidadı- beynel akvam muharabatın zuhuru</p>
<p>Teksir-i nüfusa hadim esbap ; memleketin kabiliyet-i tabiyyesi- sa’y
ve gayretle hüsnü ahlak- servet-i umumiyeyi hüsnü idare- sanat ve
ticaretin tevessüü- hıfzıssıhhaya riayet- bazı tekalifin af ve tenzili-
bazı efradın hariçten celbi- izdivaca teşvik- efradın tehzip ve
terbiyesine itina ile iftirak hadiselerini tenkıs- sakat ve ıskat-ı
cenin facialarının adem-i tevessüüne hadim tedabire tevessül- kesiru’l
iyal olan fukara ve duafaya muavenet.</p>
<p>Tenakus-u nüfusa Bais Ahval</p>
<p>İktisadiyunun beyanına nazaran nüfusun azalmasına başlıca şu altı hal
bais olmaktadır.</p>
<p>1-servetin fıkdanı ve esbab-ı maişetin noksanıdır. Fakr ve zaruret
içinde yaşayan memleketler ahalisi matlup derecede tekessür edemez.
Kendi nefsini bile müşkülat ile idare bilen bir adem dünyaya getireceği
çocukların maişetlerini temin hususunda pek büyük müzayakaya düçar
olacağını düşünür, bu hal ise aile hayatı üzerinde pek fena tesir
bırakır. Bundan dolayıdır ki esbab-ı refah ve saadetten kafi derecede
müstefit olamayan kıt’at-ı baride süknası pek az olduğu halde ekalim-i
mutedilede esbab-ı maişet mebzul olduğundan nüfus-u umumiye binnisbe
kesretli bulunmaktadır.</p>
<p>2- medeniyetin terakkisidir.şöyle ki medeniyet-i hazıra, nafi,gayr-i
nafi bir takım ihtiyacat ve itiyadatı tevlit etmiştir. Bugün medeni
yerlerde yaşayan birçok gençler bir hayli zaman tahsil ile uğraşarak
sinn-i teehhülü tehire bırakıyorlar. Bunların bir kısmı mevki sahibi
olmak, müdebdep bir hayat-ı içtimaiyeye nail bulunmak emeliyle senelerce
izdivacı terk ettiği gibi diğer bir kısmı da daima zihni,ilmi meşağil
ile emrar-ı hayat ettiği cihetle teehhülden büsbütün feragat ediyor,
bilahare aile teşkiline kıyam etse dahi artık müteaddit evlat babası
olmak nimetine nail olamıyor. Bazı kimseler de bulunuyor ki bunlar
medeniyet-i garbiyenin ihzar ettiği bir takım gayr-i meşru müesseseler
vasıtasıyla huzuzat-ı nefsaniyelerini tatmine çalıştıklarından
kendilerini aile teşkiline ihtiyaçtan vareste görüyorlar. Medeniyet-i
garbiyenin en şaşadar asarından addolunan ve hakikat halde bir takım
fezayih-i içtimaiyenin intişarına vasıta bulunan diğer bir takım
müesseseler ise birçok şeban-ı memleketi israfata alıştırıyor, sefahat
yollarına sevk ediyor, efrad-ı ailenin saadetine sarf edilmesi icap eden
servetler, kıymetli vakitler buralarda mahvolup gidiyor.</p>
<p>3-sefahete,ezvak-ı hayatiyeye tehalük gösterilmesidir. Bir memlekette
sefahatin tezayüdü,ailelerin zevk ve sefaya meclubiyeti tenakus-u nüfusu
müstelzimdir. Şehirlerde yaşayan birçok zenginlere tesadüf olunur ki
bunlar mücerret kendi ezvak-ı hayatiyelerini tatmin emeliyle ya teehhülü
terk etmekte yahut vesait-i fenniye ile kuvve-i tenasüliyelerini iptal
veya ıskat-ı cenin fazihasına ictisar eylemektedirler. Her memlekette
yüz gösteren feminizm cereyanı da bir kısım kadınların evsaf-ı
maderanesini pek meş’um bir surette haleldar etmektedir.</p>
<p>4- vergilerin ağırlığıdır. Ahalisi fakir olduğu halde vergileri ağır
bulunan memleketlerde aile teşkilatı pek müşkül olacağından böyle
yerlerde nüfus tezayüt edemez. Binaberin ahalinin müreffeh bir halde
yaşaması ve bu sayede nüfusun tezayüdüyle memleketin izdiyat kuvveti
arzu edilirse israfat cihetine asla meyledilmemelidir. Memleketin
varidatıyla masarifatı beyninde bir muvazene tesisine ve bu suretle
ahaliye tahmil edilecek vergilerin miktarını taklile ve bu vergileri
adilane bir tarzda tevzi’e gayret etmelidir.</p>
<p>5- hizmet-i askeriyenin uzun bir müddet devamıdır. Hizmet-i
mecburiye-i askeriye binlerce evlad-ı vatanı silah altında bulundurarak
bunların vaktiyle aile teşkil etmelerine mani olur. Bunun içindir ki
zamanımızda her hükümet, hizmet-i askeriye müddetini tenkıse
çalışmaktadır.</p>
<p>6- beynel akvam zuhur eden muharebattır. Bu yüzden azim azim
buhranlar vücuda gelir,nüfus-u umumiye pek ziyade tenakus eder,
memleketin mütabi nüfusu adeta korumak tehlikesine maruz kalır. Nitekim
asırlardan beri tevali eden muharebat yüzünden Şark alemi böyle azim
zayiata maru kalmıştır. Binaenaleyh bugün her milletten ziyade biz
telafi-i mafate çalışmak, cemiyetimizin efradını tezyit edecek esbabı
araştırmak mecburiyetindeyiz. Avrupada bir kilometre murabbai araziye
yetmişten ikiyüz yetmişe kadar nüfus isabet ettiği halde bizim
memleketimizde bu miktar araziye altı yedi nüfus isabet ediyor ki bu hal
cidden şayan-ı teemmüldür. Feyyaz-ı kerim hazretleri bizim memleketimizi
her türlü mehasin-i fıtriyenin bir tecelligah-ı bedii olmak üzere
yaratmıştır. Bizim memleketimizin havası latif, surları mebzul,kuvve-i
inbatiyesi mükemmel, birçok menabi-i serveti mevcuttur. Bu kıymetli
arazinin her kilometre murabbaı yüzlerce nüfus besleyebilmek
kabiliyetini haizdir. Elverir ki biz bunlardan istifade etmek yolunu
bilelim.</p>
<p>-Teksir-i nüfusa hadim esbap</p>
<p>Bu memleketin nüfusunu tezyide hadim birçok esbap vardır. Başlıcası
şunlardır ;</p>
<p>-memleketin kabiliyeti yani servetiyle menabi-i tabiyesinin
mebzuliyetidir. Havası güzel, surları mebzul, kuvve-i inbatiyesi çok
olan iklimlerde maişet, kolaylıkla temin edilebileceğinden bu gibi
yerlerde nüfus-u umumiye daima terakkiye müsteit bulunur. Binaenaleyh bu
gibi araziye malik olan milletler bundan istifade ederek nüfus-u
umumiyeyi tezyide çalışmalıdırlar.</p>
<p>2-milletin say ve gayreti ve hüsn-ü ahlak ile ittisafıdır. Daima say
ve gayrette bulunan insanlığa layık ahlak ile ittisaf eyleyen
milletlerin nüfus-u umumiyesi artar. Bilakis atalet ve meskenet içinde
yaşayan ve ahlaksızlık yüzünden birçok faciaların kurbanı olan
milletlerde efrad-ı ahali günden güne azalır biter. Binaenaleyh bir
millet yaşamak isterse müterakki milletlerin faaliyet-i hayatiyesini
taklit ederek daima çalışmalı ve muhit-i içtimaisini su-i ahlakın
netaic-i vahimesinden sıyanete gayret etmelidir. Bir heyet-i
içtimaiyenin ahengini bozan, efrad-ı arasına adavet ve münaferet
hislerini bırakan şey en ziyade ataletle ahlaksızlıktır. Bir memlekette
terbiye-i ahlakiye mefkut, fuhşiyat mütezayit, nas meşrubat-ı kuuliyeye
müdavim olursa artık o memleketten hayır beklememelidir.</p>
<p>3- efrad-ı milletin servet-i hususiyelerini hüsn-ü idare etmelidir.
Bir cemiyetin saadet-i hayatiyesini temin hususunda servetin pek büyük
tesiri vardır. Bir memleketin servet-i umumiyesi efradın servet-i
hususiyesiyle mütenasiptir. Servet-i hususiye hüsn-ü idare edilirse
memleketin servet-i umumiyesi artar, efrad-ı ahali bundan istifade eder
ve binnetice nüfus-u umumiyenin tezayüdü taht-ı emniyete aljnmış olur.
Binaenaleyh bir millet, mesut bir hayata nail olmak,başkalarının lütfuna
muhtaç bulunmamak, efradının tezayüdünü görmek isterse servetini hüsn-ü
istimal ederek israfattan tevakki etmeli, güzel bir fikr-i tasarrufa
malik bulunmalıdır. Çünkü bu suretle emrar-ı hayata alışan bir millet
arasında temin-i maişet ciheti suhulet-i kesbedeceğinden bittabi efrad-ı
millet hem müreffehen yaşar hem de günden güne tezayüt eder. Hasılı bir
millet mümkün mertebe sade hayata alışmalıdır.</p>
<p>4-sanat ve ticaretin tevessü ve tekmilidir. Bir memlekette sanayi
tevessü eder, ticaret-i dahiliye ve hariciye mihver laikinde cereyan
eylerse,bunlar serbest bir daire dahilinde mazhar-ı inkişaf olursa o
memlekette efrad-ı ahali için saha-i iştigal müheyya bulunmuş,kolaylıkla
barınmak tariki temin edilmiş olur. Bu şeraitin mevcudiyeti ise şüphe
yok ki teksir-i nüfusa hadimdir. Binaenaleyh bir memlekette efrad-ı
ahalinin çoğalması arzu edilir ise orada bir takım müessesat-ı sınaiye
ve saire vücuda getirerek ahalinin servetini tezyide, tarz-ı maişetini
tanzim ve teshile çalışmalıdır.</p>
<p>5-umumi ve hususi hıfzıssıhhaya riayettir. Malum olduğu üzere
beşeriyet öteden beri bir takım emraz ve ilele maruz bulunmaktadır.
Vakit vakit zuhur eden bir kısım mühlik hastalıklar yüzünden nice
binlerce efradın terk-i hayat ettiği daima görülmektedir. Maahaza bu
gibi hastalıkların mümkün mertebe tevessüünü men için müterakki
milletler tarafından sarf edilen mesai oldukça muvaffakiyetle
neticelenmiş, bir zamanlar pek vahim neticeler vermekte olan çiçek
gibi,kuş palazı gibi bir hayli hastalıkların zuhuruna,tevsi-i daire-i
vehamet etmesine mani olacak çareler bulunmuştur. Zaten cenab-ı hak
hiçbir illet yaratmamıştır ki onun için bir deva yaratmış olmasın.</p>
<p>Keşful Ğumme’de beyan olunduğu üzere bir arabi huzur-u nebeviye
gelerek ‘’ ya Rasulallah hasta olduğumuz zaman tedavide bulunalım mı?’’
diye sormakla Risalet meab efendimiz hazretleri</p>
<p>ما أنزل اللهُ داءً إلا أنزل له شفاءً علمَهُ من علمه وجهلَه من جهِله’’
buyurmuşlardır ki ‘’evet, tedavide bulununuz, cenab-ı hak her hastalık
için mutlaka bir deva yaratmıştır,bunu bilen bildi, bilmeyen de
bilmedi’’ mealindedir. Binaenaleyh herkes sıhhati yerinde bulundukça
bunun kıymetini takdir ederek hıfzıssıhha kavaidine riayetkar olmalı,
hasbel beşeriye hasta olduğu takdirde de etıbba-yı hazikaya müracaat
etmelidir. Hükümet dahi hıfzıssıhhaya itina ederek sokakların
nezafetine, hanelerin hıfzıssıhha kavaidine muvafık bir halde inşa
edilmesine, bir takım emraz-ı sariye ve müstevliyenin zuhuruna sebebiyet
verecek ahvaline menine ve ledeyil icap tathirat-ı fenniye icrasına
bezl-i mukadderat etmelidir.</p>
<p>Müterakki memleketlerde birçok teşkilat-ı sıhhiye mevcuttur. Bu gibi
teşkilattan mahrum olan yerlerde ise mütenevvi hastalıklar yüzünden
birçok vefayat vukua gelmektedir. Meatteessüf bizim memleketimizde de bu
cihete layıkı veçhile itina olunmamıştır.</p>
<p>Mevcut efradını hüsn-ü sıyanet edemeyen bir memleketin teksir-i
nüfusa muvaffak olamayacağı ise bedihidir. Memleketimiz de
tıbbın,tababetin kadrini takdir edemeyenler vardır. Fakat şunu da itiraf
etmelidir ki insaniyete hadim olmakla kendilerini mübahi addeden
etıbbadan bir kısmının muhtekirane hareketi fukara-yı ahalinin izdiyad-ı
elemine, etıbbaya adem-i müracaatına sebebiyet vermektedir.</p>
<p>Halbuki vatanını seven,hemcinsi hakkında bir re’fet ve şefkat
hissiyle mütehassıs bulunan zevat için lazımdır ki birazda menafi-i
umumiyeyi kendi menafi-i şahsiyelerine tercih etsinler, birazda
miskinlerin de fedakar bulunsunlar.</p>
<p>6-müteaddit evlat sahiplerini bazı tekaliften af ve kendilerine bazı
menafii irae etmektedir. Müteaddit evlat babası olan bir kimse mensup
olduğu memleketin kuvvetini, kabiliyet-i iktisadiyesini tezyide hizmet
etmiş olacağından her veçhile taltife layıktır. Binaenaleyh bu gibi
kimseleri hükümete ait bazı tekaliften istisna etmeli veya bunların
hakkında bu tekalifin miktarını tenzil etmelidir. Hatta imkanı müsait
olduğu takdirde kendilerine bir miktar tahsisat vermeli. Ve
kabiliyetleri nazara alınarak başkalarına tercihen bazı hidemat-ı
devlette istihdam edilmelidir. Bu hal sair aile reisleri için vesile-i
teşvik olur. Bu gibi teshilata nail olacağını bilen bir kısım erkekler
için müteaddit evlat babası olmasından korkuya o kadar mahal
kalmaz,bunun neticesinde memleketin nüfusu tezayüt etmiş olur.</p>
<p>7-hariçten bazı efradın celbiyle memlekette tavattun etmelerini temin
etmektedir. Bir memlekete hariçten celp edilecek efradı bittabi o
memleketin nüfus-u umumiyesini tezyit eder. Fakat bu hususta nazar-ı
dikkate alınacak bazı cihetler vardır. Ezcümle celp olunacak efrat ile
ahal-i mahalliye arasında dinen,ahlaken bir merbutiyet-i maneviye
bulunmamalı, bunların celbi memleketin idaresine, devletin siyaset-i
atiyesine bir zarar iras etmemelidir.</p>
<p>8-erkekleri izdivaca teşvik ve bu hususta lazım gelen teshilatı irae
etmektir. Malum olduğu üzere izdivaç, bir emr-i şeridir. Dini,dünyevi
birçok mesalih ve fevaidi camidir. İnsal-i beşeriyenin meşru, nezih bir
surette tezayüdüne baistir. Binaenaleyh bekar hayattının devam ve
tevessüüne meydan vermek muvafık olamaz.</p>
<p>Nikah hususunda birçok terğibat-ı şeriyye vardır. Ezcümle bir hadis-i
nebevide ‘’ النكاح سنتي فمن أحب فطرتي فليستن بسنتي ‘’ buyrulmuştur ki
‘’benim fıtratımı seven benim sünnetimle amil olsun,sünnetimden biri de
şüphe yok ki nikahtır’’ mealindedir. Bu kadar terğibat-ı aliyeye rağmen
yine vaktiyle izdivaç edemeyen birçok din kardeşlerimize tesadüf
olunmaktadır. Buna sebep de ekseri teehhül hususunda birçok zait
masarif-i ihtiyarine ve fazla miktarda da mehir tesmiyesine lüzum
görülmesidir.</p>
<p>Birçok kimselere tesadüf olunuyor ki ya kendisi evlenmek veya
çocuklarına mehir ve cihaz tedarik edebilmek için medar-ı taayyüşü olan
akarını,arazisini satıyor, en kıymetli,en lüzumlu emval ve emlakini
elden çıkarıyor. Bu hususta görenin beliyyesi de birçok kimselerin borca
girmesine, birçok sermayelerin beyhude yere sarf edilmesine sebebiyet
vermektedir. Doğrusu bu gibi zayi-i serveti mucip olan muzır adetlerden
tevakki edilmesi menafi-i İslamiye namına temenni olunur.</p>
<p>9-efrad-ı milletin terbiyesine, tehzib-i ahlakına itina edilerek
talak vukuatını tenkise çalışmaktır. Hüsn-ü ahlaka, güzel bir terbiyeye
malik olmayan aile arasında niza ve şikak eksik olmadığından bu sebeple
birçok iftirak hadiseleri zuhura gelmekte ve binnetice bundan nüfus-u
umumiye müteessir bulunmaktadır. Halbuki dini, ahlaki güzel bir tehzip
ve terbiyeye mazhar olan aileler arasında bu gibi saadet-i içtimaiyeye
münafi haletin tehaddüsü pek nadirdir. Binanenaleyh halkın tehzib-i
ahlakına,tenvir-i ezhanına çalışarak kendilerine güzel bir terbiye
verilmelidir ki bu gibi vukuatın tevessüüne meydan kalmasın.</p>
<p>10-sakat ve ıskat-ı cenin hadiselerinin azalmasını temine
çalışmaktadır. Birçok yerlerde muhtelif esbap tesiriyle sakat vaki
olmakta, ıskat-ı cenin seyyiesi irtikap olunmaktadır. Bunun neticesinde
de memleketin nüfusu pek ziyade azalıyor ve birçok mehalik-i hayatiye
vücuda geliyor. Binaenaleyh sıhhi, ahlaki, içtimai bir kısım tedabire
tevessül ederek sakat ve ıskat-ı cenin facialarının önünü almaya gayret
etmelidir.</p>
<p>11-kesiru’l ıyal olan fukaraya ve sair aceze-i nasa muavenet icrası
için bir takım müessesat-ı Hayriye vücuda getirilmesidir. Cemiyet
halinde yaşayan insanlar arasında bir tesanüd-ü içtimai lüzumu
aşikardır. Hiçbir medeni cemiyet yoktur ki efradı beyninde muhtaç-ı
muavenet olanlar bulunmasın. İşte bu lüzum-u içtimaiyeye binaendir ki
müterakki memleketlerde birçok müessesat-ı Hayriye mevcuttur.
Müslümanların bütün insaniyete ve bilhassa kendi din kardeşlerine
muavenet ve müzaherette bulunmaları ise mensubiyetiyle mesut oldukları
din-i Mübin-i islamın icabat-ı aliyesindendir. (وَاللَّهُ فِى عَوْنِ الْعَبْدِ مَا
كَانَ الْعَبْدُ فِى عَوْنِ أَخِيهِ)</p>
<p>Ömer Nasuhi</p>

            </div>
        </article>
    </main>

    <footer class="bg-dark-subtle text-center py-4 mt-5">
        <div class="container">
            <div class="mb-3">
                <a href="https://github.com/mevlut-celik" class="text-decoration-none" target="_blank">
                    <i class="bi bi-github fs-4"></i>
                </a>
            </div>
            <p class="mb-0">Ahmet Şengül - Mevlüt Çelik</p>
        </div>
    </footer>

    <!-- Bootstrap JS -->
    <script src="https://cdn.jsdelivr.net/npm/bootstrap@5.3.3/dist/js/bootstrap.bundle.min.js"></script>
    <script src="../js/main.js"></script>
</body>
</html>