<!DOCTYPE html>
<html lang="tr" data-bs-theme="light">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>24. teaddüd-i zevcat 2 - Osmanlıca Makaleler</title>
    <!-- Bootstrap CSS -->
    <link href="https://cdn.jsdelivr.net/npm/bootstrap@5.3.3/dist/css/bootstrap.min.css" rel="stylesheet">
    <!-- Bootstrap Icons -->
    <link rel="stylesheet" href="https://cdn.jsdelivr.net/npm/bootstrap-icons@1.11.3/font/bootstrap-icons.css">
    <link rel="stylesheet" href="../css/style.css">
    <link href="https://fonts.googleapis.com/css2?family=Crimson+Pro:ital,wght@0,400;0,600;1,400&display=swap" rel="stylesheet">
</head>
<body style="background-color: var(--bg-primary);">
    <nav class="navbar navbar-expand-lg bg-dark-subtle">
        <div class="container">
            <button class="navbar-toggler" type="button" data-bs-toggle="collapse" data-bs-target="#navbarNav">
                <span class="navbar-toggler-icon"></span>
            </button>
            <div class="collapse navbar-collapse" id="navbarNav">
                <ul class="navbar-nav me-auto">
                    <li class="nav-item">
                        <a class="nav-link" href="../index.html">Ana Sayfa</a>
                    </li>
                    <li class="nav-item">
                        <a class="nav-link" href="../index.html#makaleler">Makaleler</a>
                    </li>
                    <li class="nav-item">
                        <a class="nav-link" href="../about.html">Ömer Nasûhi Bilmen</a>
                    </li>
                </ul>
                <div class="theme-switcher d-flex align-items-center">
                    <i class="bi bi-sun-fill me-2 theme-icon" id="lightIcon"></i>
                    <div class="form-check form-switch">
                        <input class="form-check-input" type="checkbox" id="themeSwitch">
                    </div>
                    <i class="bi bi-moon-fill ms-2 theme-icon" id="darkIcon"></i>
                </div>
            </div>
        </div>
    </nav>

    <main class="container py-5">
        <article class="latex-article">
            <div class="title-block">
                <h1 class="ottoman-title">24. teaddüd-i zevcat 2</h1>
                <p class="text-muted mt-3">
                    <i class="bi bi-calendar3 me-2"></i>
                    <span class="date">6 Mart 1924</span>
                </p>
            </div>
            
            <div class="content">
                <p>Taaddüd-i Zevcat Müessese-i İctimaiyyesi -II</p>
<p>6 Mart 1924--Hicri: 29 Recep 1342 , Rumi: 6 Mart
1340—Sebilürreşâd--Sayı: 23. Cilt 591. Sayı</p>
<p>Teaddüd-i zevcat hakkındaki itirazata cevap- teaddüd-i zevcatın
ferdi,içtimai fevaid ve muhsinatı ; bu usul fuhşiyatın tezyidine
manidir. Nüfus-u umumiyeyi tezyide, kadınlık hayatının i’tilasına,
kadınların devam-ı sıhhatine, beka-yı letafet ve zarafetine
hadimdir.</p>
<p>5- teaddüd-i zevcat usulü mümkinü’r riaye olan müsavata asla münafi
değildir. Mümkinü’r riaye olmayan hususatta ise müsavat ciheti zaten
taharri olunamaz. Binaenaleyh bir erkek müteaddit kadınlar ile
edebildiği halde bir kadının müteaddit erkekler ile izdivaç edememesi
vesile-i itiraz olamaz. Alemde böyle bir iddia kadar butlanı zahir bir
şey yoktur. Böyle bir iddia erkekler ile kadınlar beyninde hilkaten
mevcut olan fark-ı azimi bilmemekten ileri gelir. Kadınların hususiyet
haline, şuun-u hayatiyesine, kabiliyet-i fıtriyesine adem-i vukuftan
neşet eder. Nikahın meşruiyetindeki felsefe-i aliyeyi adem-i muhafazadan
münbais bulunur.</p>
<p>Erbab-ı ihtisas tarafından mufassalan beyan olunduğu üzere erkekler
ile kadınlar arasında hilkaten pek büyük farklar vardır. Ezcümle vasati
olarak erkeklerin sıklet-i bedeniye ve dimağiyesi kadınlarınkinden daha
ziyadedir. Erkeklerin cümle-i asabiyeleri dahi kadınlarınkine nispetle
daha mükemmeldir. Erkekler şedaid-i hayatiyeye daha ziyade mütehammil
oldukları halde kadınlar erkeklere nazaran daha ziyade avarız ve emraza
müsteitlerdir.</p>
<p>Hele kadınların birçok zamanları hayız ile, nifas ile, bar-ı sakil
haml ile mürur eder. Birçok günleri ağuş-u şefkatlerini tezyin eden
çocukları irza’ ile, terbiye ile geçer gider. Bu müddet zarfındaki
mukarenetlerden nafi bir semere hasıl olamaz. Mea haza kadınlar pek
erken sinn-i iyasa vasıl olup kuvve-i viladiyeden mahrum kalırlar.
Halbuki fıtraten kavi olan erkekler bu gibi avarızdan masundurlar.
Müteaddit kadınlar ile izdivaca ve bunların hukukunu hüsn-ü temine
tabiaten müsteiddirler. Bir erkeğin nutfesinde her vakit işe yarayacak
huveynat mevcut olduğundan sinni bir hayli tezayüt etse de yine kuvve-i
tevlideye malik bulunur.</p>
<p>Hasılı kadınlar ile erkekler arasında gerek teşkilat-ı bedeniye ve
gerek havas ve kuvve itibariyle büyük farklar vardır. Bir kadının bir
zamanda iki erkeğin taht-ı nikahında bulunması kabiliyet-i bedeniyesiyle
gayr-i mütenasip, vezaif-i zevciyeti ifa edebilmesine manidir. Terbiye-i
etfale münafi, ihtilat-ı ensab-ı mucep daha bir nice mehazir-i
içtimaiyeyi müstelzimdir. Zaten nikahtan maksad-ı asli, beşeriyeti
fuhşiyattan sıyanet ile insal-ı beşeriyenin meşru bir surette devamını,
tezayidini temin eylemekten ibaret değil midir? Halbuki bir kadının
müteaddit erkekler mukarenette bulunması bu maksad-ı aslinin husulüne
imkan bırakmaz.</p>
<p>Bir kadın bir zamanda kaç erkeğin taht-ı nikahında bulunursa bulunsun
yalnız birinden gebe kalır fakat hangisinden kaldığı anlaşılamaz. Bu
halde hem nesebi zayi olur hem de teksir-i nüfus gayesi temin edilememiş
olur. Halbuki bir erkeğin müteaddit kadınlar ile bir rabıta-i zevciyet
tesis etmesi bu gibi mahzurlardan tamamen salimdir. Binaenaleyh bu gibi
hususatta kadınlar ile erkekler arasında müsavemet aranılması hem
şerai-i ilahiyenin ahkam-ı ulviyesine münafi hem de kudret-i fatıranın
eser-i bedii olan kanun-u fıtrata karşı bir isyan mahiyetini haiz
olduğundan asla şayan-ı tasavvur olamaz.</p>
<p>6-teaddüd-i zevcat usulü, adaletle kabil-i telif değildir deniliyor.
Bunu ispat için de bir erkeğin müteaddit zevcelerinden her birine karşı
aynı sadakatle, aynı muhabbet ve meyelan ile mütehassıs olamayacağı
dermeyan ediliyor. Bir kere zevcelerin teaddüdü yüzünden sadakatin
haleldar olacağı teslim olunamaz. Vicdana, diyanete malik,namusperver
erkekler hakkında böyle bir şey tasavvur olunamaz. Muhabbet ve meyelan
cihetine gelince filvaki bu hususta tamamıyla temin-i adalet kabil
değildir. Fakat insanlar yed-i ihtiyarlarında bulunmayan bu gibi hususat
ile mükellef olamazlar. Elverir ki bir insan zevcelerinin hukukuna
riayetkar olsun, bunlardan birine karşı kalben hissettiği muhabbet ve
meyelanı diğerlerine karşı izhar ederek onların inkisar-ı hatırına
sebebiyet vermesin. Bu hikmete mebnidir ki Kur’an-ı mübinde ‘’ وَلَنْ
تَسْتَطِيعُوا أَنْ تَعْدِلُوا بَيْنَ النِّسَاءِ وَلَوْ حَرَصْتُمْ ۖ فَلَا تَمِيلُوا كُلَّ الْمَيْلِ فَتَذَرُوهَا
كَالْمُعَلَّقَةِ’’ buyrulmuştur.</p>
<p>Aleyhissalatu vesselam Efendimiz ezvac-ı tahiratı arasında kasma son
derece riayet eder, sonra da ‘’ اللهم هذا فعلي فيما أملك، فلا تلمني فيما
تملك ولا أملك ‘’ buyururlardı.</p>
<p>Muhabbet-i kalbiye gibi hususatın madasında ise adaleti ifası her
veçhile kabildir. Zevciyet hususunda ifası lazım gelen adalette ancak
bundan ibarettir. Teaddüd-i zevcatın cevazı ancak bu adaletin vücuduna
muallaktır. Eğer bu adalet hadd-i zatında mümkinül icra olmasa buna
talik suretiyle teşri-i ahkamda bulunmak şari-i hakim hazretlerinin
ulviyet-i şanıyla kabil-i telif değildir.</p>
<p>Vakıan birçok erkekler vardır ki bunlar müteaddit kadınlar hakkında
değil bir kadın hakkında bile temin-i adalete muktedir olamazlar. Fakat
yine öyle erkekler vardır ki onlar pek güzel bir terbiye ve tehzibe
mazhar oldukları için müteaddit zevcelerine karşı ifası lazım gelen
adalette asla kusur etmezler. Hasılı bu gibi hususatta kıyas-ı nefs caiz
değildir.</p>
<p>Gençlik zamanının kendilerine bahşettiği bir neşve-i
sevdaperestanenin taht-ı tesirinde bulunan bazı nevresidegan aile
hayatının ancak bir aşk ve ğaram içinde yaşayabileceğine kail oldukları
için teaddüd-i zevcat ile bu aşk ve ğaramı kabil-i telif görmüyorlar.
Halbuki bir aileyi yaşatan, mesut eden mücerret bir aşk ve ğaram
değildir. Bunlar bir lem’a-i sabavet gibi gibi seriu’z zeval şeylerdir.
Zamanımızda pek ziyade inkişaf eden bu aşk ve ğaram yüzünden değil midir
ki birçok hastalıklara, intiharlara, facialara şahit olup duruyoruz?</p>
<p>Asıl aileyi yaşatan,kaşane-yi izdivaca ifada-i mesudiyet eden şey,
zevç ile zevceden her birinin uhdesine terettüp eden bir takım vezaif ve
hukuka riayetkar olmasıdır. Bu cihet güzel bir terbiye sayesinde temin
edildikten sonra artık aile arasında vücudu matlup olan
adaletin,mesudiyetin tecellisine hiçbir mani kalmaz.</p>
<p>7-teaddüd-i zevcat usulü, ihtiyacatı tezyit ve binnetice sefalet-i
umumiyeyi tevlit etmez. Belki ihtiyacatı tehvinei menafi-i umumiyeyi
temine vesile olur. Vakıan yalnız büyük şehirlerde yaşayan mahdut
ailelerin şerait-i hayatiyeleri nazara alınır ise bu yoldaki iddia
kısmen doğru olabilir. Çünkü büyük şehirlerdeki bir takım ailelerin bazı
efradı müddet-i medide müstehlik vaziyetinde bulunurlar. Bu gibi
ailelere mensup çocuklar senelerce tahsil-i ulum ve maarif ile iştiğal
eder ve bu müddet zarfında daima velilerinin saye-i himayesinde temin-i
maişete mecbur olurlar. Fakat diğer yerlerde hal böyle midir? Her
memlekette ahalinin kısm-ı azamını köylerdeki, küçük kasabalardaki halkı
teşkil eder. Bu halk ise ale’l ekser müstahsil vaziyetindedir.
Buralardaki ailelelerin bütün efradı, hatta sekiz dokuz yaşlarında
bulunan çocuklar bile ailelerinin maişetini temine, servetini tezyide
hadim, müstahsil birer uzuvdurlar. Bu gibi yerlerde efrad-ı ailenin
artması aile hakkında ayn-i saadet addedilir. Ve bu müstahsil efradın
tezayidi şüphe yok ki memleket için de iktisadi, siyasi birçok nukat-ı
nazardan pek nafi bulunmuş olur.</p>
<p>8-teaddüd-i zevcat usulü inkısam-ı servete bais olduğu gibi izdiyad-ı
servetede baistir. Binaenaleyh inkısam-ı servetten melhuz olan zarar,
izdiyad-ı servet sayesinde maaziyade telafi edilmiş olur. Malum olduğu
üzere servetin müstahsili insanlardır. İnsanlar ne kadar artarsa
faaliyet-i iktisadiye de o nispette artar. Servet de o nispette tezayüt
eder. Bir iki erkeği ihtiva eden bir aile ile müteaddit erkeklerden
müteşekkil bir aileye istihsal-i servet nokta-i nazarından bakılırsa
beynlerindeki fark pek bariz bir surette nazara çarpar. Maa haza bizim
memleket gibi arazi-i sağira usulü cari olan, servet-i memleketi mahdut
illerde mütemerkiz bulunmayan yerlerde inkısam-ı servetten o kadar
endişeye mahal yoktur.</p>
<p>9-teaddüd-i zevcatın mevcudiyetinden dolayı alem-i Garbın su-i
nazarlarına hedef olacak imişiz ! bilmem ki bunların hüsn-ü
teveccühlerine mazhar olduğumuz takdirde ne istifade edeceğiz? Zaten biz
Müslüman bulundukça böyle bir teveccühe mazhariyet kabil mi?</p>
<p>Malum olduğu üzere teaddüd-i zevcatı vesile ittihaz ederek
İslamiyetin nasiye-i dirahşanı üzerine bir leke kondurmak ve bu veçhile
iğfalatta bulunmak öteden beri Garbın bazı mehafilince bir gaye-i diniye
mahiyetinde bulunmuştur. Nasraniyetin intişarında kadınların safvet-i
kalbiyesinden pek çok istifade yollarını keşfetmiş olan rüesa-i ruhaniye
bu vesile ile de kadınlara bir cemile göstererek gaye-i emellerine
kavuşmak istemişlerdir. Halbuki evvelce de beyan olunduğu üzere
teaddüd-i zevcat usulü yalnız şeriat-ı islamiyede değil, sair
şeriatlerce de caiz olup edvar-ı kadimeden beri beynel akvam cari
olmuştur. Bu hakikati Yahudiler ile hıristiyanlar da muteriftirler.
Binaenaleyh edyan-ı semaviyeye mutekit bulunan milletler için bu usulü
inkara, tezyife mecal yoktur. Bir din-i semavi ile mütedeyyin olmayan
eşhasa gelince bunların da bu usul hakkında itiraza salahiyetleri
olamaz. Nasıl olabilir ki? Bunların kısm-ı azamı kavlen teaddüd-i zevcat
aleyhinde bulundukları halde fiilen bir zevce ile iktifa edemiyorlar.
Kendi harim-i ismetlerindeki kadınlar ile kanaat etmeyip bir takım
alufteganın ağuş-u şenaatkaranesine can atmaktan nefislerini men
edemiyorlar. Bu gayr-i meşru mukarenetler yüzünden dünyaya gelen
çocuklar da gayr-i meşru oluyor, aile terbiyesinden, izzet-i nefisten
mahrum kalarak cemiyet-i beşeriye başına bela geliyorlar.</p>
<p>Meaheze bizim için başka milletlerin şuun-u hayatiyesini taklit etmek
asla doğru değildir. Biz Müslümanlar ile sair milletler arasında
şerait-i içtimaiye, secaya-yı milliye ve saire itibarıyla birçok farklar
vardır. Binaenaleyh garbın mevhum-i teveccühünden mahrum kalmak
korkusuyla kendi hayat-ı milliyemizi tebdil, kendi ahval-i içtimaiyemizi
redd ve tezyif doğru değildir. Halbuki bugün garpta da ilmi, resmi en
büyük makamatı ihraz etmiş bulunan bir takım mütefekkirin tarafından
teaddüd-i zevcat usulü terviç edilmektedir. Vahdet-i zevce hakkındaki
madde-i kanuniyenin bir an evvel tadili talep olunmaktadır.</p>
<p>Şüphe yok ki garp alemi fuhşiyatın derece-i şenaatini tamamen idrak
ettiği, tezyid-i nüfus için meşru çareler taharri eylediği gün bu usulü
kabule muztar kalacaktır. Şuna eminim ki teaddüd-i zevcat usulü garpta
cari olup da şarkta memnu bulunsa idi bugün bu müessese aleyhinde
bulunanlardan birçokları bu memnuiyetten şikayet edecek, ‘’din-i islam
bu usule mesağ vermediği için nas bir taraftan fuhşiyat tarikine suluk
ediyor,bir taraftan da memlekette nüfus-u umumiye tezayütten mahrum
bulunur’’ diyecekler idi.</p>
<p>Belki yakın bir atide garp bu usulü kabul eder de bu baptaki itirazat
nihayet bulur !</p>
<p>-Teaddüd-i zevcatın ferdi,içtimai fevaid ve muhsenatı</p>
<p>Velhasıl şerayi-i ilahiyenin tecviz etmiş olduğu herhangi bir
muamele-i içtimaiyede saadet-i insaniyeye, adab-ı medeniyeye, kavaid-i
adl ve nısfete münafi bir cihet bulunamaz. Bilakis bir takım menafi ve
mesalihi mündemiç bulunur. Elverir ki bu husustaki şeraite riayet
olunsun.</p>
<p>İşte şer-i şerifin tayin ettiği şerait dairesinde vuku bulan
teaddüd-i zevcat usulüde bu cümledendir. Bu müessese-i içtimaiyenin
ihtiva ettiği fevaid ve muhsenattan ber vech-i atidir.</p>
<p>1-teaddüd-i zevcat usulü, fuhşiyatın tevessüüne manidir. Bu sayede
fuhşiyat azalır,ahlak-ı umumiye salaha yüz tutar,sıhhat-ı umumiye
halelden masun kalır. Malum olduğu üzere iffet meselesi nezihit’ tab’
olan olan her zatın gaye-i emel ittihaz ettiği bir mesele-i ahlakiyedir.
Halbuki bazen bir zevce ile iktifa edilmesi bu gayeyi temine kafi olmaz.
Evvelce de arzolunduğu üzere kadınlar bir takım mevani ve avarızdan hali
olamazlar. Erkekler ise bu gibi arızalardan masundurlar. Binaenaleyh
bazen bir erkek yalnız bir zevce ile kanaat edemeyecek iktidardan mahrum
olur. Artık bu erkeğin piş-i azminde iki tarik-i güşade bulunur ki biri
tekrar tezevvüç etmek, diğeri girdab-ı fuhşa can atmaktır. Halbuki
terbiye-i diniyeye nail, nezahet-i tab’a malik olan bir zat için
hayatını fuhşiyatın emvac-ı dehşetnakı arasında ifna etmek asla kabil
değildir. Şimdi böyle bir zat için yalnız bir tarik kalır ki o da tekrar
tezevvüç etmekten ibarettir.</p>
<p>2-teaddüd-i zevcat usulü, teksir-i nüfusa hadimdir. Nüfusun tezayüdü
ise hem efradın hem de cemiyetlerin menafi-i hayatiyesi icabatındandır.
Malum olduğu üzere nikahın meşruiyetindeki makasıd-ı aliyeden biri de
tenasül meselesidir. Bir erkek ne için teehhül ederek birçok
fedakarlıklara katlanır? Ne için uhdesine teveccüh eden ağır ağır
vezaif-i cemiyeti ifaya tahammül eder ? şüphe yok ki bütün bu mezahimi
iktiham etmesi bir takım meşru makasıda müstenittir. İşte bu makasıdın
başlıcalarından biri de evlat ve ahfada nailiyet emelidir. Halbuki bazen
bir kadın ile de tesis edemeyen rabıta-i zevciyet, bu gibi meşru
emelleri temine bir kadın ile de kifayet etmez. Evet olabilir ki kadın
akim bulunur veya doğurduğu çocuklar yaşamaz yahut bir iki çocuk
doğurduktan sonra artık doğurmaz bir hale gelir. Erkek ise birçok evlada
nailiyet-i emel meşruinde bulunabilir. Bu meşru emelin husulü için de
tekrar tezevvüçten başka çare bulamaz.</p>
<p>Bazı zevat diyor ki ; ‘’tezayüd-i nüfus hususunda kemiyetten ziyade
keyfiyete ehemmiyet vermelidir. Teaddüd-i zevcat usulü ise kemmiyeten
tezayüd-i nüfusa hadim olsa da keyfiyeten olamaz.’’ Halbuki bu iddia
tamamen doğru değildir. Bir memleketin idame-i mevcudiyet edebilmesi
için hem kemmiyeten hem de keyfiyeten tezayüd-i nüfusa ihtiyaç vardır.
Nüfusun kemmiyeten tezayidiyle keyfiyeten tezayidi beyninde ise bir
tezat mevcut değildir. Yaşamak isteyen bir milletin vazifesi bu iki
cihetin ikisini de nazar-ı ehemmiyetten dur tutmamaktır. Teaddüd-i
zevcat ise bu hususta salahiyetdar olan erbab-ı fennin beyanatıyla sabit
olduğu üzere yalnız kemmiyeten değil keyfiyeten de tezayid-i nüfusa
hadimdir. Zevcelerin teaddüdü neslin istifasına, ırkın gürbüz bir halde
yetişmesine yardım etmektedir.</p>
<p>Yine deniliyor ki ‘’avrupada teaddüd-i zevcat usulü cari olmadığı
halde nüfusu tezayüt ediyor. Bizim memlekette ise bu usulün
mevcudiyetine rağmen nüfus-u umumiye tezayütten mahrum bulunuyor.’’
Meşru surette bu iddia da tamamen doğru değildir. Bir kere avrupada
teaddüd-i zevcat usulü mevcut değilse de gayr-i meşru surette hem de
gayr-i mahdut bir halde mevcut bulunmaktadır. Maaheze tezayüd-ü nüfusu
temin edecek birçok esbap vardır ki teaddüd-i zevcat da bunlardan
biridir. Binaenaleyh garpta bu usul cari olmasa bile sair esbaba riayet
edilmektedir. Bizim memlekette ise bu esbaptan hiçbirine kafi derecede
riayet edilmiyor.</p>
<p>3-teaddüd-i zevcat usulü,kadınlık hayatının itilasına hadimdir. Malum
olduğu üzere her memlekette kadınlar erkeklerden daha ziyade bulunuyor.
Bu kadınlardan bir kısmı her türlü mahrumiyete katlanarak sefilane bir
halde yaşıyor, diğer bir kısmı da ya saik-i ihtiyaç ile veya nefsinin
temayülatına tabiiyetle fuhşiyat sahalarına düşüyor. Bu suretle kadınlık
hayatında pek feci hadiseler zuhur ediyor, beşeriyetin latif bir cinsine
mensup olan bir takım biçareler, temeyyüz-ü kalpleri saatlerce ağlatacak
felaketlere uğrayıp duruyor. Halbuki teaddüd-i zevcat usulüne riayet
edildiği takdirde bu kadınlardan mühim bir kısmı sefaletten kurtulur,
cevher-i ismetini parçalayacak hareketlerden masun kalır,bunun
neticesinde de kadınlık aleminde başka bir nezahet, başka bir mesudiyet
tecelli eder.</p>
<p>1335 senesine ait ihsaiyat münderecatına nazaran memleketimizde
erkeklerin mikdarına nispetle Bursada (15.466), Konyada (37.623),
Ankarada (30.009), diyarbakırda (27,255) fazla kadın vardır. Bu nispet
bittabi bilahare daha ziyade artmıştır. Bu zavallı kadınların hali ne
olacak? Bunlar kendilerinin zatü’z zevç olmasını istemezler mi? Bunların
ihtiyacat-ı hayatiyelerini ne suretle tatmin edilecektir? Yalnız kendi
nefislerini, kendi mesudiyetlerini düşünen zatü’z zevç hanımefendiler
birazda bu bikes hemşirelerini düşünmeli değil midir? Acaba bir gün
kendilerinin de böyle bir vaziyette bulunmayacakları ne malum !</p>
<p>Bugün biz öyle bir halette yaşıyoruz ki efrad-ı milletten yalnız bir
kısmının saadet halini düşünmemiz asla caiz olamaz. Bugün efrad-ı
milleti ve bilhassa birçok sademata uğramış olan memleketimizi düşünmek
meburiyetindeyiz. Binaenaleyh hem erkeklerimiz hem de kadınlarımız
mümkün mertebe fedakarlıkta bulunmalıdır ki milli,siyasi,iktisadi
mevcudiyetimizi kurtarabilelim yoksa bir kısım efradın refah ve saadeti
fayda vermez.</p>
<p>4-teaddüd-i zevcat usulü, kadınların devam-ı sıhhatine, beka-yı
letafet ve taravetine hadimdir. Bir kadın, zevcinin hizmetinde bulunur,
çocuklarını terbiye ile meşgul olur, umur-u beytiyesini hüsn-ü rüyete
çalışır. Halbuki bir kadın, mehafet-i bünyesiyle beraber bu kadar ağır
vazifeleri ifaya uzun müddet tahammül edemez, sıhhati muhtel olur, hüsn
ve taraveti zevale yüz tutar, çocuklarını istediği gibi terbiyeden aciz
kalır, umur-u beytiyesi biganelerin elinde kalmış olur. Fakat zevcinin
diğer bir zevcesi daha bulunduğu takdirde uhdesine teveccüh eden bu
mühim vazifeler kısmen tahaffüf eder, istirahatini temin edecek kadar
müsait zamanlara nail olarak sıhhatini, letafet ve taravetini idameye
muvaffak olur. Hülasa-i makal, teaddüd-i zevcat usulü, şerait-i şeriye
dahilinde vaki olduğu takdirde ferdi,içtimai birçok fevaid ve mesalihi
ihtiva eder.</p>
<p>Şeriat-ı münevveremiz feyz-i tuluiyetiyle afak-ı insaniyete başka bir
nuraniyet vermiş,mesut bir aile teşkili için zevcinin mütekabilen ifa
edecekleri vazifeleri, mütekabilen haiz oldukları hukuku tayin
buyurmuştur. İşte bu hukuk ve vezaife riayet edebilecek erkekler
hakkında teaddüd-i zevcata mesağ vardır. Böyle bir erkek lüzum görürse
bu usule riayet eder, lüzum görmezse bir zevce ile kanaat eyler. Bu
hususta bir mecburiyet yoktur. Hatta zevcesini mahzun etmemek için
üzerine tezevvücü terk eden bir erkeğin, kezalik ortağı olacak kadını
hüzün ve kederden sıyanet için zevciyle izdivaçtan imtina eyleyen bir
kadının ındallahi me’cur olacağı (feteva-yı hindiyye,dürrül muhtar) gibi
muteber kütüb-ü fıkhiyemizde muharrerdir. Bunun içindir ki Müslümanlar
arasında iki üç zevceleri olan erkekler nihayet binde bir nispetini
tecavüz etmemektedir. Binaenaleyh bizim müdafaa ettiğimiz cihet,
şeraitini haiz olan kimseler hakkında bu baptaki cevazın bir hikmete,
bir maslahata müstenit olduğunu beyandan ibarettir. Elbette şari-i hakim
hazretlerinin tecviz buyurduğu bir mesele-i içtimaiye
hikmetten,maslahattan hali olamaz. Yoksa maksadımız mutlaka herhangi bir
erkeğin müteaddit kadınlar ile izdivacını terviç ve teşvik değildir.
Zaten hukuk-u zevciyete riayet edemeyecek erkekler için birer kadınla
bile izdivaç etmek caiz olamaz.</p>
<p>Ömer Nasuhi</p>

            </div>
        </article>
    </main>

    <footer class="bg-dark-subtle text-center py-4 mt-5">
        <div class="container">
            <div class="mb-3">
                <a href="https://github.com/mevlut-celik" class="text-decoration-none" target="_blank">
                    <i class="bi bi-github fs-4"></i>
                </a>
            </div>
            <p class="mb-0">Ahmet Şengül - Mevlüt Çelik</p>
        </div>
    </footer>

    <!-- Bootstrap JS -->
    <script src="https://cdn.jsdelivr.net/npm/bootstrap@5.3.3/dist/js/bootstrap.bundle.min.js"></script>
    <script src="../js/main.js"></script>
</body>
</html>