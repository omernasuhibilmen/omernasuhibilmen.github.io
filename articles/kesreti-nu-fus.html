<!DOCTYPE html>
<html lang="tr" data-bs-theme="light">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Kesret-i Nüfus -I: Nüfusun Çoğalmasına Müslümanlığın Verdiği Büyük
Ehemmiyet - Osmanlıca Makaleler</title>
    <!-- Bootstrap CSS -->
    <link href="https://cdn.jsdelivr.net/npm/bootstrap@5.3.3/dist/css/bootstrap.min.css" rel="stylesheet">
    <!-- Bootstrap Icons -->
    <link rel="stylesheet" href="https://cdn.jsdelivr.net/npm/bootstrap-icons@1.11.3/font/bootstrap-icons.css">
    <link rel="stylesheet" href="../css/style.css">
    <link href="https://fonts.googleapis.com/css2?family=Crimson+Pro:ital,wght@0,400;0,600;1,400&display=swap" rel="stylesheet">
</head>
<body style="background-color: var(--bg-primary);">
    <nav class="navbar navbar-expand-lg bg-dark-subtle">
        <div class="container">
            <button class="navbar-toggler" type="button" data-bs-toggle="collapse" data-bs-target="#navbarNav">
                <span class="navbar-toggler-icon"></span>
            </button>
            <div class="collapse navbar-collapse" id="navbarNav">
                <ul class="navbar-nav me-auto">
                    <li class="nav-item">
                        <a class="nav-link" href="../index.html">Ana Sayfa</a>
                    </li>
                    <li class="nav-item">
                        <a class="nav-link" href="../index.html#makaleler">Makaleler</a>
                    </li>
                    <li class="nav-item">
                        <a class="nav-link" href="../about.html">Ömer Nasûhi Bilmen</a>
                    </li>
                </ul>
                <div class="theme-switcher d-flex align-items-center">
                    <i class="bi bi-sun-fill me-2 theme-icon" id="lightIcon"></i>
                    <div class="form-check form-switch">
                        <input class="form-check-input" type="checkbox" id="themeSwitch">
                    </div>
                    <i class="bi bi-moon-fill ms-2 theme-icon" id="darkIcon"></i>
                </div>
            </div>
        </div>
    </nav>

    <main class="container py-5">
        <article class="latex-article">
            <div class="title-block">
                <h1 class="ottoman-title">Kesret-i Nüfus -I: Nüfusun Çoğalmasına Müslümanlığın Verdiği Büyük
Ehemmiyet</h1>
                <p class="text-muted mt-3">
                    <i class="bi bi-calendar3 me-2"></i>
                    <span class="date">13 Mart 1924</span>
                </p>
            </div>
            
            <div class="content">
                <p>Kesret-i Nüfus -I: Nüfusun Çoğalmasına Müslümanlığın Verdiği Büyük
Ehemmiyet</p>
<p>13 Mart 1924--Hicri: 7 Şaban 1342 , Rumi: 13 Mart 1340--
Sebilürreşâd</p>
<p>Sayı: 23. Cilt 592. Sayı</p>
<p>Hilkati İnsaniye-Müslümanlıkta Tezayid-i Nüfusun Ehemmiyeti-Bir
memleketin servet-i umumiyesi-Kesret-i Nüfusun fevaid-i
içtimaiyesi-Tezayid-i Nüfus aleyhindeki mütalaatı red-Tenakus-u nüfusa
bais ahval-Teksir-i Nüfusa hadim esbap</p>
<p>Hilkat-i İnsaniye ;</p>
<p>Hallak-ı Hakim hazretleri binlerce avalim-i bediası arasında bizim
mesken-i latifimiz olan küre-i arzı başka bir tecelliye mazhar etmiş, bu
dilnişin kürenin sathını eşref-i mahlukat olan nev-i beşer ile tezyin
buyurmuştur. Fıtrat-ı asliyeleri itibariyle birer enmuzec-i ekmeliyet
olan insanlar hakikaten mahlukat-ı ilahiye arasında büyük bir
şerefe,mühim bir imtiyaza maliklerdir. Kudret-i fatıra,insanları büyük
bir kabiliyete mazhar etmiş, insanları sair zevi’l hayatta bulunmayan
bir takım havas ve kuvve ile mücehhez kılmıştır. Bu sayededir ki
insanlar yeryüzünü imar etmiş, yeryüzünde pek azim tahavvulat-ı hayatiye
vücuda getirmişlerdir. İnsanlar, yed-i meşietin sine-i zemine tevdi
etmiş olduğu hazain-i tabiyyeyi keşfe muvaffak olmuş, mevahib-i
sübhaniyeden olan bu kıymetdar hazinelerden istifade ederek enfüs ve
afakta mevcut olan binlerce ayat-ı ilahiyenin kema yenbeği tezahürüne
hadim bulunmuşlardır. İşte bu hikmete mebnidir ki ‘’ لَقَدْ خَلَقْنَا الْاِنْسَانَ
فٖٓي اَحْسَنِ تَقْوٖيمٍؗ’’ nazm-ı Kur’anisiyle nevi beşerin uluvv-u kadri beyan
buyrulmuştur.</p>
<p>Müslümanlıkta tezayüd-ü Nüfusun ehemmiyeti ;</p>
<p>İnsan ne mükerrem mahluktur ki bu alem-i nasutun ındallahi mukadder
olan zamana kadar bir intizam ve nezahet dairesinde devamı ancak bu nevi
mümtazın meşru, mesut bir surette teksiriyle kaimdir. Elvah-ı tabiatta
mündemiç olan bir nice esrar-ı kudreti anlamak, bir takım ledünniyata
muttali olmak, kelimetullah-i i’laya çalışabilmek şeref-i alisi ancak bu
mükerrem zümreye mahsustur. Binaenaleyh din-i hikmet-i karin-i İslamda,
efrad-ı müsliminin tezayüdü pek mültezemdir. Bu hususta pek çok
terğibat-ı şeriyye vardır. Nitekim Rasul-u Ekrem sallallahu teala aleyhi
ve sellem efendimiz تَنَاكَحُوا تَكْثُرُوا فَاِنّ۪ى أَبَاه۪ى بِكُمُ الْأُمَمَ يَوْمَ الْقِيَامَةِ’’
buyurmuşlardır. Bir hadis-i şerifte de ‘’ سَوْداءُ وَلُودٌ خيرٌ من حَسـناءَ
عَقيم’’ buyrulmuştur. Diğer bir hadis-i şerifte de ‘’ تزوجوا الودود
الولود فإني مكاثر بكم الأمم’’ varit olmuştur.</p>
<p>Tefsir-i ruhul beyanda ravzatu’l ulemadan menkul bir hadis-i şerifte
‘’ يا عائشة وما من امرأة تحبل من زوجها حين تحبل الا ولها مثل اجر الصائم
بالنهار والقائم بالليل الغازى فى سبيل الله’’ buyrulmuştur ki ‘’ya Aişe !
zevcinden gebe kalan her Müslüman kadını için gündüz saim,gece kaim ve
Allah yolunda gazi olan kimsenin ecri derecesinde sevap vardır’’
mealindedir. Bütün bu beyanat-ı aliyeden pek güzel münfehim oluyor ki
din-i İslamda nüfus-u İslamiyenin tezayüdü pek ziyade matluptur. Zaten
nikahın meşruiyeti de nüfus-u beşeriyenin meşru bir surette tezayüdü
hikmet-i içtimaiyesi muhtevidir.</p>
<p>Memleketin servet-i umumiyesi ;</p>
<p>Ulum-u içtimaiyede ve bilhassa ilm-i iktisatta beyan olunduğu üzere
bir memleketin derece-i refah ve saadeti o memleketin maddi,manevi
servetinin derecesiyle mütenasiptir. Cemiyet-i beşeriyenin maruz
bulunduğu maddi,manevi ihtiyacatı tatmine vesile olan şeyler ise alel
umum servetten maduttur. Bir memleketin servet-i umumiyesi fıtri ve
kesbi namıyla iki kısma ayrılır. Toprağın kuvve-i inbatiyesi, kaîr
zemindeki madenler,saha-i arzı ihata eden denizler, nehirler, güneşin
neşrettiği hararet ve ziya,insanların haiz oldukları zeka ve istidat
birer servet-i fıtriyedir. İnsanların ibzal-i mesai sayesinden istihsal
eyledikleri emval ve eşyada birer servet-i kesbiye ve sınaiyeden
ibarettir. İşte bir memlekette bu iki kısım servet ne kadar tezayüt ve
tekemmül ederse bittabi o memleketin refah ve saadeti, şekva ve ihtişamı
da o nispette tezayüt ve terakki eder. Bu tezayüt ve terakkinin husulü
ise bizzarura efrad-ı beşeriyenin vücuduna mütevakkıftır. Eğer
yeryüzünde efrad-ı beşeriye mevcut olmasaydı ne servet-i fıtriyeden
istifade kabil olurdu ne de servet-i kesbiyeden eser görülebilirdi.</p>
<p>Kesret-i Nüfusun fevaid-i içtimaiyesi ;</p>
<p>Bir memleket için kesret-i nüfusun temin edeceği fevaid o kadar
çoktur ki bunların umumuna dair malumat vermek böyle bir iki makale
kifayet etmez,binaenaleyh biz burada bu fevaidelerden bazılarına
muhtasaran işaret edeceğiz.</p>
<p>1-bir memlekette nüfusun tezayüdü aileler arasında hiss-i ihtiyatı
tenmiye eder. Bunun neticesinde de o memleketin servet-i umumiyesi
artar. Yalnız bir zevç ile bir zevceden müteşekkil bir aile farz ediniz,
şimdi böyle bir aile reisi malik olduğu serveti hüsn-ü muhafazaya ve bu
serveti tezyide lüzum görmeyebilir. Fakat müteaddid evlat ve efradı
ihtiva eden bir ailede iş değişir. Böyle bir aile reisi ma hasal hayatı
olan yavrucaklarının istikbalini düşünmeğe mecbur olduğundan her halde
mevcut servetini ihtiyatkarane bir surette sarfa lüzum görür. Bu serveti
tenmiyeye çalışarak hem çocuklarının atisini temine hem de mensup olduğu
memleketin servet-i umumiyesini tezyide çalışmak olur.</p>
<p>2-nüfusu kesir olan memleketler mamuriyete nail olduğu halde nüfusu
az bulunan yerlerde asar-ı ümrandan pek o kadar eser görülemez. Çünkü
bir memleketi imar etmek, bir memleketin topraklarında mestur bulunan
hazain-i tabiyeden istifade edebilmek için birçok illerin faaliyetine
ihtiyaç vardır. İşte Garpta meşhut olan asar-ı ümran ile Şarkta görülen
hal-i harabı bu müddeanın en bariz bir delilidir.</p>
<p>3-bir memlekette nüfusun tezayüdü daimi bir faaliyetin husulüne
hizmet eder. Çünkü böyle bir memleket ahalisi başka yerlerdeki ahaliden
daha ziyade çalışmaya mücadelat-ı hayatiyede bulunmaya mecbur olduğundan
bunların arasında ataletten eser görülemez, bunlar la yankatı’
çalışır,bu çalışmak sayesinde de zeka-yı beşeri parlatacak, ihtiyacat-ı
medeniyeyi tehvin edecek birçok asar- ı nafia vücuda gelir. Halbuki
nüfus-u ekalliyette bulunan memalik ahalisi böyle daimi bir faaliyete
lüzum görmeyebileceklerinden bunların arasında atalet-i içtimaiye yüz
gösterir. Bu gibi yerlerde bir millet için vesile-i mubahat olacak bir
takım muhtaraat-ı fenniye ve sınaiyeden bir eser görülemez.</p>
<p>4-nüfusu tezayüt eden memleket ahalisinden birçok efrat başka
memleketlere giderek bu vasıta ile kendi memleketlerine bir takım
menafi-i iktisadiye temin ederler. Bu efrat kendi lisanlarını,
adetlerini, kendi nüfuz ve emellerini gittikleri yerlerde neşir ve
tervice çalışırlar. Bu suretle de milli,içtimai bir takım fevaide
destres olurlar. Elyevm Avrupalıların sair memalike akın akın muhaceret
eylemeleri ve muhaceret edecek araziyi temin temin için birçok
müstamereler,müstemlekeler, nüfuz mıntıkaları elde etmeğe çalışmaları
bütün bu gayeye matuftur.</p>
<p>Halbuki bir memleketin nüfusu hal-i tedennide bulunursa oraya
hariçten birçok müstahsiller hücum ederek o memleketin servet-i
dahiliyesini harice naklederler. O memleketin umur-u iktisadiye ve
sınaiyesini elde ederek bundan yalnız kendileri müstefit olur. O
memlekette bu yüzden milyonlarca servetini elden çıkararak karşıdan
seyirci vaziyetinde kalır. Nitekim memalik-i şarkiyede bu hal
meşhuttur.</p>
<p>5-bir memleketin kuvve-i siyasiyesi nüfusunun kesretiyle hem
ahenktir. Nüfusu hal-i tezayütte bulunan milletler muhacemat-ı
hariciyeden emin olabilirler. Halbuki nüfus-u ekalliyette kalan
milletler kafi derecede haiz-i kuvvet olamazlar. Bunlar kendilerine
mücavir olan ve bilhassa nüfus-u umumisi daima artmakta bulunan
komşularına karşı elim bir vaziyette kalırlar. Bu halin tevlit edeceği
mehazir ise kabil-i tâ’dâd değildir. İşte bu zaruret-i hayatiyeye
binaendir ki Avrupa devletleri arasında tezyid-i nüfus meselesinden
dolayı öteden beri mühim bir rekabet cereyan etmektedir.</p>
<p>Tezayüd-ü nüfus aleyhindeki mütalaatı red ;</p>
<p>Hasılı tezayüd-ü nüfusun herhangi bir memleket için bir vesile-i
itila olacağı bugün en kati bir mesele-i içtimaiyedir. Yoksa bazı
kimselerin zannettikleri gibi tezayüd-ü nüfus hadisesi bazı memleketler
için bir sebeb-i sefalet değildir.</p>
<p>Evet, serveti mebzul,sair şerait-i hayatiyesi mevcut olan memleketler
için tezayüd-ü nüfusun pek kıymetdar bir nimet olduğunda bugün hiçbir
kimsenin şüphesi yoktur. Çünkü herhangi yerlerdeki ahali zengin, ticaret
ve sanat gibi muhtelif mesalik-i iktisadiyetam bir inkişafa mazhar ise
oralarda maişeti suhuletle temin edebileceğinden nüfusun mütemadiyen
artmasından hiçbir veçhile zarar melhuz değildir. Ancak bu derece
esbab-ı refah ve maişete malik olmayan gayr-i müterakki memleketlerde
nüfusun ale’t tevali tezayüdü yüzünden bir sefalet-i umumiyenin vücuda
geleceğini iddia edenler vardır. Fakat tezayüd-ü nüfusun evvelce
dermeyan ettiğimiz fevaidi güzelce mülahaza olunursa bir memleketin
faaliyet-i iktisadiyesi, mukkaderat-ı hayatiyesi hususunda kesret-i
nüfusun ne kadar hüsn-ü tesiri olduğu bihakkın anlaşılırda böyle bir
iddiaya mahal kalmaz.</p>
<p>Malum olduğu üzere İngiltere meşahir-i iktisadiyyunundan Maltus’un
tezayüd-ü nüfus aleyhindeki meşhur nazariyesi bütün iktisadiyun
tarafından cerh edilmiştir. Maltusa göre nüfus-u beşeriye bir nisbet-i
mütezaife ve hendesiye dairesinde arttığı halde mahsulat-ı arziye yalnız
bir nisbet-i adediye dairesinde artmaktadır. Yani insanlar
bir,iki,üç,dört,sekiz,on altı nispetinde artıyor. Bu halin devamı
takdirinde bir memleketin ahalisi her yirmi beş,otuz senede bir iki
misline baliğ olur. Halbuki mevadd-ı gıdaiyye bu nispette tezayüt
etmeyeceğinden insanlar bu yüzden pek büyük müzayakaya düçar olarak
mahvolup giderler. Ancak böyle bir felaketin zuhuruna meydan vermemek
için insanların cebr-i nefs ederek tezayüd-ü nüfusa mani olmalı ve kendi
kendilerini idareden aciz olanlara hiçbir muavenette bulunmayıp bunları
geldikleri aleme göndermelidir. Bu gibi tedabire tevessül olunmazsa
nihayet bir kısım afat-ı kevniyenin vukuu, bir takım emraz-ı
müstevliyenin zuhuru milletler arasında tahaddüs edecek muharebatın
devamı bu tenkıs vazifesini pek güzel ifa eder.</p>
<p>İşte maltusun hiss-i insaniyetle kabil-i telif olmayan bu nazariyesi
hiçbir kıymet-i ilmiyeyi haiz değildir. Böyle bir fikir ancak zaman-ı
cahiliyette maişet havfından dolayı kız evlatlarını diri diri topraklara
gömmekte bulunmuş olan efrad-ı vahşiyenin muzlim dimağlarından cay-i
kabul bulabilir. Yoksa ihtisasat-ı rakika-i beşeriyenin tecelliyab
olduğu bir devr-i medeniyette asla cay-i kabul bulamaz.</p>
<p>Hiçbir yerde nüfus-u beşeriye ile mahsulat-ı arziyenin tezayüdü,
Maltusun iddia ettiği nispet dairesinde vaki olmamıştır. Bahusus son
asırlarda insanlar terakkiyat-ı fenniye ve sınaiye sayesinde mahsulat-ı
arziyeden pek mebzul bir surette müstefit olmak yollarını
keşfetmişlerdir, artık bundan dolayı beşeriyet için havf edecek bir
cihet kalmamıştır. Her millet için teksir-i nüfusa çalışmak bir
mecburiyet-i hayatiyedir. Çünkü beşeriyet yaşadıkça ister istemez her
zaman muhtelif afat ve emrazın taht-ı tesirinde bulunacak ve ihtirasat-ı
beşeriyenin tevlit ettiği birçok ateşin muharebatın kurbanı olup
gidecektir. Binaenaleyh bu içtimai şerait ile beraber teksir-i nüfusa
çalışılmazsa gide gide her memleket kuvve-i hayatiyesini kaybeder ve
cihanın her tarafta umumi bir atalet hükümferma olur. Zaten bugün her
memlekette vaki olan muhtelif teşebbüsata rağmen nüfusun tezayüdü
hakkıyla temin edilemiyor, bilakis birçok yerlerde nüfus-u umumiye
tenakusa yüz tutmuş bulunuyor.</p>
<p>Ömer Nasuhi</p>

            </div>
        </article>
    </main>

    <footer class="bg-dark-subtle text-center py-4 mt-5">
        <div class="container">
            <div class="mb-3">
                <a href="https://github.com/mevlut-celik" class="text-decoration-none" target="_blank">
                    <i class="bi bi-github fs-4"></i>
                </a>
            </div>
            <p class="mb-0">Ahmet Şengül - Mevlüt Çelik</p>
        </div>
    </footer>

    <!-- Bootstrap JS -->
    <script src="https://cdn.jsdelivr.net/npm/bootstrap@5.3.3/dist/js/bootstrap.bundle.min.js"></script>
    <script src="../js/main.js"></script>
</body>
</html>