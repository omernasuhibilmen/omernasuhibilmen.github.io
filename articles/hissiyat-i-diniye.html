<!DOCTYPE html>
<html lang="tr" data-bs-theme="light">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Hissiyat-ı Diniye - Osmanlıca Makaleler</title>
    <!-- Bootstrap CSS -->
    <link href="https://cdn.jsdelivr.net/npm/bootstrap@5.3.3/dist/css/bootstrap.min.css" rel="stylesheet">
    <!-- Bootstrap Icons -->
    <link rel="stylesheet" href="https://cdn.jsdelivr.net/npm/bootstrap-icons@1.11.3/font/bootstrap-icons.css">
    <link rel="stylesheet" href="../css/style.css">
    <link href="https://fonts.googleapis.com/css2?family=Crimson+Pro:ital,wght@0,400;0,600;1,400&display=swap" rel="stylesheet">
</head>
<body style="background-color: var(--bg-primary);">
    <nav class="navbar navbar-expand-lg bg-dark-subtle">
        <div class="container">
            <button class="navbar-toggler" type="button" data-bs-toggle="collapse" data-bs-target="#navbarNav">
                <span class="navbar-toggler-icon"></span>
            </button>
            <div class="collapse navbar-collapse" id="navbarNav">
                <ul class="navbar-nav me-auto">
                    <li class="nav-item">
                        <a class="nav-link" href="../index.html">Ana Sayfa</a>
                    </li>
                    <li class="nav-item">
                        <a class="nav-link" href="../index.html#makaleler">Makaleler</a>
                    </li>
                    <li class="nav-item">
                        <a class="nav-link" href="../about.html">Ömer Nasûhi Bilmen</a>
                    </li>
                </ul>
                <div class="theme-switcher d-flex align-items-center">
                    <i class="bi bi-sun-fill me-2 theme-icon" id="lightIcon"></i>
                    <div class="form-check form-switch">
                        <input class="form-check-input" type="checkbox" id="themeSwitch">
                    </div>
                    <i class="bi bi-moon-fill ms-2 theme-icon" id="darkIcon"></i>
                </div>
            </div>
        </div>
    </nav>

    <main class="container py-5">
        <article class="latex-article">
            <div class="title-block">
                <h1 class="ottoman-title">Hissiyat-ı Diniye</h1>
                <p class="text-muted mt-3">
                    <i class="bi bi-calendar3 me-2"></i>
                    <span class="date">2 Ağustos 1913</span>
                </p>
            </div>
            
            <div class="content">
                <p>Hissiyat-ı Diniye</p>
<p>2 Ağustos 1913-Hicri: 28 Şaban 1331 , Rumi: 19 Temmuz 1329</p>
<p>Medrese İtikadları - 11. Sayı-</p>
<p>Ahval-i ruhiye-i beşeriyeyi tetkik edenlerce bedihidir ki her insan
bir hiss-i rakik ile, bir hiss-i ulvi ile yani diyanet-i diniyle nezih
bir hiss-i fıtri ile mütehassıs bulunur.</p>
<p>Vakıa insan görülür ki şu koskoca mükevvenatı, şu muhteşem bedayi-i
azamet-i ittisam’ı vücuda getiren bir kudret-i fatıranın vücuduna
mutekid bulunmaz, inzar-ı temaşasını rengarenk nurlar içinde bırakan
elvah-ı münevvere-i kainatın birer eser-i tabiat olmasına kail
olur.Kendini hissiyat-ı diniyeden, o nasibe-i ezeliyeden mütecerrid,
mahrum gibi göstermeğe çalışır. Lakin mümkün olsa da serair-i
kalbiyesine infaz-ı nazarda bulunacak olsak görürüz ki aklı, fikri,
ilhamat-ı ruhiyesi bütün bütün kendini tekzip edemiyor. Dimağı rakik,
uluhiyete müteveccih bir hiss-i mukaddesle ihtizazat-ı mütemadiyede
bulunup duruyor. Demek oluyor ki hiss-i diyanet, bütün beşeriyete şamil
bir mevhibe-i lahutiyeden ibarettir. Bir insan zekadan, sâniha-i fikr ve
teemmülden ne kadar mahrum yaradılmış olursa olsun hiç mümkün müdür
ki?</p>
<p>Kendini muhit olan şu manazır-ı latife-i kainata baktıkça semanın, o
feza-yı nazarferibin her biri başlı başına bir alem-i nuraniyet kesilen
ecram-ı münevveresine dikkat ettikçe,üstünde yaşadığı bir küre-i
latifenin o ruhnüvaz letaif-i icazkaranesini müşahede eyledikçe, hasılı
hergün, her saat, her dakika başka bir tecelli-i ruhperveri ile
arz,çehre-i taravet eden fecirleri, tulu’ları, şafakları vesair asar-ı
azime-i tabiati hayran hayran seyre daldıkça dimağında atebe-i
ferdaniyete müteveccih bir hiss-i ulvinin cevelanını anlamasın, bu
mevcudat-ı ulviyenin birer eser-i kudret,birer bedia-i vahdaniyet
olduğuna mutekid bulunmasın.</p>
<p>“ <span dir="rtl">برگ درختان سبز در نظر هوشیار</span></p>
<p><span dir="rtl">هر ورقش دفتری است معرفت کردگار</span>’’</p>
<p>İşte bu bir hakikat-i sabiteden ibaret olduğu halde yine bir kısım
kimselere tesadüf olunur ki bazı vakayi-i tarihiyeye, bazı hadisat-ı
siyasiyeye bakarak dinin terviç-i a’mali için insanlar tarafından
müesses olduğuna kail olur, bütün edyan ve mezahibin menafi-i
dünyeviyesini yalnız bir netice-i siyasiyesinin, bir gaye-i nefsaniyenin
istihsalinden ibaret olmak üzere göstermek ister. İster de ahval-i
ruhiye-i beşeriyeden gafil,edyanın edvar-ı kadime-i tarihiyesinden
bihaber olduğunu ilan etmiş bulunur.</p>
<p>Halbuki insanlar arasında fikr-i tabii-i medeniyet henüz tecelliyab
olmamış, teşkilat-ı siyasiye ve medeniyeden bir eser vücuda gelmiş
olduğu tarihlerde dahi insanlar bütün hissiyat-ı ulviyenin fevkinde
olmak üzere bir hiss-i fıtri-i diyanetle mütehassıs bulunurlar idi.</p>
<p>Asr-ı hâzır hukemasından birçoğu der ki; “İnsanlar öteden beri
birtakım mütenevvi, mütehalif hissiyat ile mütehassıstırlar. Lakin
beşeriyet, maddi ve manevi terakkiyata mazhar oldukça bu gibi hissiyat-ı
mütenevvia ve muhtelifenin tadil ve izalesine muvaffakiyet hasıl olacağı
şüphesizdir. Mesela insanlar fikren, ilmen terakki ede ede
beyinlerindeki ağrâz-ı muzırre-i siyasiyeyi tadil edebilirler ve birgün
gelebilir ki artık yüzbinlerce ademlerin helakiyle neticelenen muharabat
ve mücadelata hatime verebilirler fakat hiçbir zaman gelmeyecektir ki
insanlar bütün bütün hissiyat-ı fıtriye-i diniyeden tecerrüt
edebilsinler.</p>
<p>Demek oluyor ki hissiyat-ı diniye,hissiyat-ı saire-i beşeriyeden
bambaşka birşeydir.</p>
<p>Vakıa bazen edyan ve mezahib, bir emel-i nefsaniyenin tervicine, bir
netice-i siyasiyenin istihsaline vesile ittihaz olunmuştur. Bu inkar
olunamaz hakayik-i tarihiyedendir.</p>
<p>Ezcümle alem-i islamiyete karşı ehl-i salibin akın akın hücumları,din
perdesi altında menafi-i siyasiye ve milliyeyi temin için icra edilmiş
değil midir? Hatta şii’iyyet, uhuvvet-i diniye ile yekdiğerine merbut
olan bir kitle-i beşeriyet arasına tefrika bırakarak bu suretle a’mal-i
siyasiyeye nail olmak üzere İsmail Safevi tarafından terviç ve
neşredilmiş olduğu malumdur.</p>
<p>Bununla beraberine edyan ve mezahib böyle bir takım a’mal-i
nefsaniyenin tervici,netaic-i siyasiyenin istihsali için tesis
edilmiştir denilemez. Belki edyan ve mezahibin min tarafillah tesis ve
teşkilindeki hikmet,insanlara vezaif-i içtimaiyeyi telkin,terakki
yollarını irâe, tekemmülat-ı ruhiyeyi temin,akl ile idrak edilemeyecek
ahkam-ı itikadiyeyi talim,senelerce tecarüb ve istikşafat ile destres
olunamayacak birçok ğavamız-ı ulum ve fünunu tefhim gibi mealiden
ibarettir.</p>
<p>İşte edyan,beşeriyet için bu kadar menafi-i azime temin ettiği halde
bunu görmeyenler, edyanın tecelliyat-ı fenniyeye karşı tâb-âver
olamayarak yakinen uful edeceğine kail bulunanlar dahi eksik değildir.
Bunların bu hikem-i bedihiyat-ı ilmiyeye muhalif birtakım edyan hakkında
doğru olabilir. Lakin beşeriyet teali ettikçe ulviyeti tezayüd eden
efkar-ı beşeriye ittisa’ eyledikçe meali-i fevakaladesi daha parlak bir
surette eş’a-nisar olan din-i celil-i İslam hakkında böyle bir hüküm
verecek bir sahib-i nazar asla tasavvur olunamaz. Zira görüyoruz ki ulum
ve fünun ede ede gözlerden perde-i cehaleti, gışâve-i taassubu izale
ettikçe İslamiyetin kudsiyeti daha ziyade tezahür ediyor, sima-yı
münir-i İslamiyet daha başka bir şa’şaa ile mütecelli olup duruyor.</p>
<p>“Düşmanların alçaklığı ettikçe tevâlî</p>
<p>Eyler o ziya göster afakı teali”</p>
<p>Fatih dersiamlarından</p>
<p>Erzurumlu Ömer Nasuhi</p>

            </div>
        </article>
    </main>

    <footer class="bg-dark-subtle text-center py-4 mt-5">
        <div class="container">
            <div class="mb-3">
                <a href="https://github.com/mevlut-celik" class="text-decoration-none" target="_blank">
                    <i class="bi bi-github fs-4"></i>
                </a>
            </div>
            <p class="mb-0">Ahmet Şengül - Mevlüt Çelik</p>
        </div>
    </footer>

    <!-- Bootstrap JS -->
    <script src="https://cdn.jsdelivr.net/npm/bootstrap@5.3.3/dist/js/bootstrap.bundle.min.js"></script>
    <script src="../js/main.js"></script>
</body>
</html>