<!DOCTYPE html>
<html lang="tr" data-bs-theme="light">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>16. Fariza-i Savm - Osmanlıca Makaleler</title>
    <!-- Bootstrap CSS -->
    <link href="https://cdn.jsdelivr.net/npm/bootstrap@5.3.3/dist/css/bootstrap.min.css" rel="stylesheet">
    <!-- Bootstrap Icons -->
    <link rel="stylesheet" href="https://cdn.jsdelivr.net/npm/bootstrap-icons@1.11.3/font/bootstrap-icons.css">
    <link rel="stylesheet" href="../css/style.css">
    <link href="https://fonts.googleapis.com/css2?family=Crimson+Pro:ital,wght@0,400;0,600;1,400&display=swap" rel="stylesheet">
</head>
<body style="background-color: var(--bg-primary);">
    <nav class="navbar navbar-expand-lg bg-dark-subtle">
        <div class="container">
            <button class="navbar-toggler" type="button" data-bs-toggle="collapse" data-bs-target="#navbarNav">
                <span class="navbar-toggler-icon"></span>
            </button>
            <div class="collapse navbar-collapse" id="navbarNav">
                <ul class="navbar-nav me-auto">
                    <li class="nav-item">
                        <a class="nav-link" href="../index.html">Ana Sayfa</a>
                    </li>
                    <li class="nav-item">
                        <a class="nav-link" href="../index.html#makaleler">Makaleler</a>
                    </li>
                    <li class="nav-item">
                        <a class="nav-link" href="../about.html">Ömer Nasûhi Bilmen</a>
                    </li>
                </ul>
                <div class="theme-switcher d-flex align-items-center">
                    <i class="bi bi-sun-fill me-2 theme-icon" id="lightIcon"></i>
                    <div class="form-check form-switch">
                        <input class="form-check-input" type="checkbox" id="themeSwitch">
                    </div>
                    <i class="bi bi-moon-fill ms-2 theme-icon" id="darkIcon"></i>
                </div>
            </div>
        </div>
    </nav>

    <main class="container py-5">
        <article class="latex-article">
            <div class="title-block">
                <h1 class="ottoman-title">16. Fariza-i Savm</h1>
                <p class="text-muted mt-3">
                    <i class="bi bi-calendar3 me-2"></i>
                    <span class="date">23 Ağustos 1913</span>
                </p>
            </div>
            
            <div class="content">
                <p>Fariza-i Savm</p>
<p>23 Ağustos 1913-Hicri: 19 Ramazan 1331 , Rumi: 9 Ağustos 1329</p>
<p>Medrese İtikadları Sayı: 14. Sayı</p>
<p>İslamiyetin uhdemize tevcih etmiş olduğu vazifelerden her biri
binlerce fevaid-i maddiyenin, binlerce menafi-i maneviyenin bir
tecelligah-ı mukaddesidir. Vezaif-i diniyemizden hiçbiri tasavvur
olunamaz ki en münevver alemlerin, en parlak fikirli hakimlerin derece-i
idrakinden âlî, binlerce mehasin-i ledünniyeyi havi bulunmasın.</p>
<p>Ezcümle vezaif-i diniyemizin en büyüklerinden olan fariza-i savmı
nazar-ı dikkate alır,haiz bulunduğu hikem-i şeriyyeyi mütalaada bulunur
isekbu mübeccel vazifenin alem-i İslamiyet için ne büyük bir nimet,ne
ulvi bir saadet olduğunu derhal anlarız.</p>
<p>Oruç tutan zat, Allahın, o mabud-u kadimin pek mukaddes bir emr-i
celiline imtisal etmek şerefini haiz bulunduğundan çehre-i
diyanetperverine dikkat edilince görülür ki sima-yı latifinden ulviyet
nurları serpiliyor, gözlerinden pertevhidayet lem’ana başlamış, kalbi
tecelliyat-ı sübhaniyeden mütehassıl bir inşirah-ı feyza feyza mazhar
olmuş duruyor.</p>
<p>Fariza-i savm’ın tehzib-i ahlak, tasfiye-i vicdan hususundaki
tesirat-ı latifesi pek büyüktür. Saim, muvakat bir açlığın tesiriyle
erbab-ı fakr ve ihtiyacın hal-i fakiranesini düşünür, hemcinsinin
imdadına koşmak üzere kendinde bir hiss-i teavün uyanır, kalbinde
rikkat, dimağında nuraniyet husule gelir. Nasiye-i ahvalinde başka bir
tecelli, başka bir teali berk urur durur.</p>
<p>Ramazan günlerinde bazı saimlere tesadüf edersiniz ki güneşin
haclegâh-ı gurubu zerin ziyalarıyla yıldızlamağa başladığı bir zamanda
envar-ı kudsiyenin cilvegahı bulunan bir cami-i nur-u lami’den çıkmış,
efradı ailesi arasında kemal-i saadetle iftar yapmak üzere yavaş yavaş
hanesine taraf azimet ediyor, dinlemiş olduğu nesayihin hüsn-ü tesiriyle
fikrinde güşayiş, kalbinde inşirah, ahlakında bir safiyet, ahlakında bir
safiyet husule gelmiş, istima’ eylediği ayat-ı furkaniyenin feyz-i
semavisiyle ruhu ğaşyolmuş, gözlerinden ebediyet ufuklarına doğru birer
şa’le-i ubudiyet yükselmiş gidiyor.</p>
<p>İşte Ramazan-ı şerifte her müminin nasiye-i halinden başka bir
surette nümayan olan bu bedayi-i cemile, bu fezail-i ulviye, bu
mehasin-i ahlakiye bütün oruç denilen bir vazife-i mukaddesenin
icrasından münbais tecelliyat-ı lahutiyeden başka bir şey değildir.</p>
<p>Orucun haiz bulunduğu menafi-i azime yalnız maneviyata mı aittir?
Elbette değildir. Bir kere savmın fevaid-i tabiyyesini mülahaza buyrunuz
ne kadar mühimdir! Malumdur ki her insan vezaif-i uzviyesini tanzim,
faaliyet-i dimağiyesini temin, harekat-ı hayatiyesini tekmil için mühim
bir riyazat-ı bedeniyeye muhtaçtır. Fariza-i savm ise bu riyazat-ı
mühimmenin icrası için en mükemmel bir vesiledir. Şu 1 ay zarfında
saimin hayat-ı uzviyesinde bir intibah-ı tam husule gelir, faaliyet-i
dimağiyesi tekemmül eder, ahval-i hayatiyesinde mükemmel bir intizam
müşahede olunur. Müsteid bulunduğu bir takım emraz-ı bedeniyeden halas
olarak sıhhat-i vücudu taht-ı masuniyete alınmış olur.</p>
<p>İşte fariza-i savm; saadet-i beşeriyeyi temin edecek dini, ahlaki,
tıbbi şu kadar fevaid-i celileyi cami’ bulunduğu halde mea’t teessüf
bunu takdir edemeyenler, şehevat-ı hayvaniyesine mağlup olarak bu
mukaddes vazifenin icrasında kusur eyleyenler dahi görülüyor.</p>
<p>Ramazan-ı şerifi ulviyetiyle mütenasip ibadet ve taat ile ihya
etmemiz lazım gelir iken heyhat ki biz daha ziyade masiyet dalgaları
arasında yuvarlanıyor, daha ziyade hutuvat-ı nefsaniyemizi tatmin için
her tarafa can atıyor, bu kıymetdar mealperver günlerimizi lehv ve laib
ile gafilane iza’a edip duruyoruz.</p>
<p>Biz garip bir tecelliye mazhar mahlukuz, bizim yanımızda hayat-ı
maddiye ve maneviyenin asla kıymeti yoktur. Hayatımızın en muazzez, en
mutena günleri mahvolurvermiş, mahasal hayatımız bir hırman-ı müebbetten
ibaret bulunmuş ne zararı var? Biz asla aldırmayız!</p>
<p>Biz ne vezaif-i diniyemizi ifaya çalışarak ahiretimizi yaparız ne de
umur-u diniyemizi hüsn-ü idareye gayret ederek dünyayı elde ederiz,
cihan-ı beşeriyet günden güne yükseliyormuş, başka ufuklardan saadet
nurları yağıyormuş, başka yerlerde renk renk fazilet çiçekleri
açılıyormuş bize ne aldırmayız! Biz zulam-ı alud bir muhitin kasvet avar
bucaklarında fakr ve mezelletle yaşamağa, hayatımızın zehrabe-i acz ve
meskenetle adem-i abade gitmesini herşeye tercih eder, islamiyetin
gösterdiği şehrah nuraniyetini terk edip gideriz! Ah! eğer bir vezaif-i
diniyemizi hakkıyla bilseydik, biz meali-i islamiyeyi bihakkın anlayarak
mukaddesata karşı ilan-ı cihad etmeseydik, biz avamir-i şeriyyeye kema
yenbeği imtisal ederek mekarim-i ahlakiyle tezyin-i zat etmiş bulunsa
idik hiç şu hal-i takatfersaya maruz kalır mı idik? Hiç şu üçyüz
milyonluk alem-i İslamiyet, düşmanların esareti altında yaşamak
zilletine katlanır durur mu idi ?</p>
<p>“Ya Rab bize bir er bulunup himmet eder mi?</p>
<p>Yoksa günümüz böyle felaketle gider mi?’’</p>
<p>Fatih dersiamlarından</p>
<p>Erzurumlu Ömer Nasuhi</p>

            </div>
        </article>
    </main>

    <footer class="bg-dark-subtle text-center py-4 mt-5">
        <div class="container">
            <div class="mb-3">
                <a href="https://github.com/mevlut-celik" class="text-decoration-none" target="_blank">
                    <i class="bi bi-github fs-4"></i>
                </a>
            </div>
            <p class="mb-0">Ahmet Şengül - Mevlüt Çelik</p>
        </div>
    </footer>

    <!-- Bootstrap JS -->
    <script src="https://cdn.jsdelivr.net/npm/bootstrap@5.3.3/dist/js/bootstrap.bundle.min.js"></script>
    <script src="../js/main.js"></script>
</body>
</html>