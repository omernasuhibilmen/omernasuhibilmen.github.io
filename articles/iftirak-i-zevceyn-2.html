<!DOCTYPE html>
<html lang="tr" data-bs-theme="light">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Müslümanlıkta İftirak-ı Zevceyn -II - Osmanlıca Makaleler</title>
    <!-- Bootstrap CSS -->
    <link href="https://cdn.jsdelivr.net/npm/bootstrap@5.3.3/dist/css/bootstrap.min.css" rel="stylesheet">
    <!-- Bootstrap Icons -->
    <link rel="stylesheet" href="https://cdn.jsdelivr.net/npm/bootstrap-icons@1.11.3/font/bootstrap-icons.css">
    <link rel="stylesheet" href="../css/style.css">
    <link href="https://fonts.googleapis.com/css2?family=Crimson+Pro:ital,wght@0,400;0,600;1,400&display=swap" rel="stylesheet">
</head>
<body style="background-color: var(--bg-primary);">
    <nav class="navbar navbar-expand-lg bg-dark-subtle">
        <div class="container">
            <button class="navbar-toggler" type="button" data-bs-toggle="collapse" data-bs-target="#navbarNav">
                <span class="navbar-toggler-icon"></span>
            </button>
            <div class="collapse navbar-collapse" id="navbarNav">
                <ul class="navbar-nav me-auto">
                    <li class="nav-item">
                        <a class="nav-link" href="../index.html">Ana Sayfa</a>
                    </li>
                    <li class="nav-item">
                        <a class="nav-link" href="../index.html#makaleler">Makaleler</a>
                    </li>
                    <li class="nav-item">
                        <a class="nav-link" href="../about.html">Ömer Nasûhi Bilmen</a>
                    </li>
                </ul>
                <div class="theme-switcher d-flex align-items-center">
                    <i class="bi bi-sun-fill me-2 theme-icon" id="lightIcon"></i>
                    <div class="form-check form-switch">
                        <input class="form-check-input" type="checkbox" id="themeSwitch">
                    </div>
                    <i class="bi bi-moon-fill ms-2 theme-icon" id="darkIcon"></i>
                </div>
            </div>
        </div>
    </nav>

    <main class="container py-5">
        <article class="latex-article">
            <div class="title-block">
                <h1 class="ottoman-title">Müslümanlıkta İftirak-ı Zevceyn -II</h1>
                <p class="text-muted mt-3">
                    <i class="bi bi-calendar3 me-2"></i>
                    <span class="date">20 Aralık 1923</span>
                </p>
            </div>
            
            <div class="content">
                <p>Müslümanlıkta İftirak-ı Zevceyn -II</p>
<p>20 Aralık 1923</p>
<p>Hicri: 12 Cemaziyelevvel 1342 , Rumi: 20 Kanunievvel 1339
Sebilürreşâd</p>
<p>Sayı: 23. Cilt 580. Sayı</p>
<p>Mea haza bir erkeğin lüzumsuz yere talaka tevessül etmesi muvafık
olmadığı gibi bir kadının da bila lüzum zevcinden talakını talep etmesi,
ukde-i nikahtan halas için çare araması asla karin-i savab olamaz. Hangi
kadın ki bir zarurete, bir sebeb-i meşrua müstenit olmaksızın zevcinden
talakını talep ederse ona cennet rayihası haramdır’’ mealinde bulunan ‘’
أيما امرأة سألت الطلاق من غير ما بأس لم ترح رائحة الجنة’’ hadis-i şerifi
böyle bir hareketin ne kadar mezmum olduğunu irae eder.</p>
<p>Esmai diyor ki: ‘’ben badiyeden bir a’rabiye tesadüf ettim ki kendisi
kadınların en güzeli olduğu halde zevci o nispette çirkin idi. Bu melek
gibi kadın zevcine diyordu ki: ‘’seni tebşir ederim, ikimiz de
cennetliğiz,çünkü ben senin hüsn-ü cemalden mahrum etmeğe müptela
olduğum halde sabrediyorum, sabirlerin yeri ise cenettir. Sen de benim
hüsn-ü cemale nailiyetinden dolayı şükrediyorsun, şakirlerin yeri de
cennettir. ‘’ el hasıl bir zaruret tahakkuk etmedikçe talaktan içtinap
edilmesi aklen, şer’an lazımdır. Ebu Davut ve İbn Mace’den mervi olan ‘’
إن أبغض الحلال عند الله الطلاق’’</p>
<p>Hadis-i şerifi talakın ebğadu’l mubahat olduğunu natıktır. Tezevvüç
ediniz, fakat tatlik etmeyiniz. Çünkü talak öyle birşeydir ki ondan
arş-ı rahman titrer’’ mealinde bulunan ‘’تزوجوا ولا تطلقوا فإن الطلاق
يهتز منه عرش الرحمن’’ hadis-i şerifi de talakın ne kadar meş’um,
lazimü’l içtinap bir şey olduğuna şahittir.</p>
<p>-6-</p>
<p>Talakı intaç eden ahval-i içtimaiye</p>
<p>Acaba nazar-ı İslamda talak bu kadar mezmum olduğu halde neden
Müslümanlar arasında yine birçok talak hadiseleri meydana geliyor, bu
yüzden birinci aileleri perişan oluyor? Bu bapta vehleten hatıra gelen
esbap şunlardır ;</p>
<p>1-akd-i nikahtan evvel kifaet cihetinin taharri edilmesi</p>
<p>2- zevcinin güzel bir tehzip ve terbiyeye nail bulunmamaları</p>
<p>3- ındel’lüzum zevcinin aralarını ıslaha, kendilerini nesayih-i
hakimane icrasıyla irşada himmet edilmemesi</p>
<p>4- esbab-ı maişetin noksanıyla beraber zevcinin sabır ve kanaat gibi
mezayadan mahrum bulunmaları</p>
<p>5- zevcinden birinin veya her ikisinin iffetle, nezahetle kabil-i
telif olmayan haletten tevki etmesi</p>
<p>6- zevcin kumar gibi, işret gibi menhiyattan kendini alamaması. İşte
bu saydığımız şeylerden her biri müessese-i izdivaçtan beklenilen menafi
ve mesalihin husulüne mani ve çok kere nikahın talak ile neticelenmesine
badi olmaktadır.</p>
<p>-7-</p>
<p>Talakın kesret-i vukuuna mani olacak tedabir-i ahlakiye ve
içtimaiye</p>
<p>Kesret-i talaka sebebiyet veren ahval-i içtimaiye, bervechi maruz-u
malum olduktan sonra buna mani olacak tedabir, tabiatıyla tayin etmiş
demektir. Fakat meselenin ehemmiyetine binaen biraz izahata lüzum
görüyorum :</p>
<p>1-Tarafeyn kable’n nikah kefaet cihetine itina etmelidirler. Kefaet,
zevç ile zevcenin nesep, diyanet(salah-ı hal), servet, hirfet gibi
hususatta birbirine mümasil ve müsavi veya bu gibi evsafta zevcin
zevceden daha yüksek, daha şerefli bir mevkide bulunmasıdır. Malumdur ki
nazar-ı islamda insanlar bir asıldan inşiab etmiş, yekdiğerine hukuken
müsavidirler. İnsanların yekdiğerine tefevvuku yalnız zühd ve takva
cihetiyledir, ilim ve fazilet itibariyledir. Yoksa sair hususattan
dolayı aralarında bir mümtaziyet cari değildir.</p>
<p>Böyle olmakla beraber nikahta kefaet aranılması bir maslahat-ı
içtimaiyeye müstenittir. Nikahtan muntazır olan fevaid ve mesalihin
tecellisini temin hikmet-i şeriyyesine matuftur.</p>
<p>Muteberat-ı fıkhiyemizden (fethu’l kadir)’de denilir ki ; ‘’nikahın
meşruiyetinden maksat, zevcine ait olan mesalihin ma dame’l hayat bir
intizam dairesinde cereyan etmesidir. Bu sayede sıhriyet teessüs eder,
ecanipten olanlar beyninde bir karabet ve musaharat husule gelir, bunlar
birbirinin süruruyla mesrur, kederleriyle mükedder olurlar. Fakat bu
gibi ahval, aralarında musaharat husule gelen kimselerin yekdiğerine
mümasil ve mütekarip bulunmaları takdirinde tahakkuk eder. Beynlerinde
evsaf ve ensapça mübaadet olan nüfus-u beşeriye arasında ise mukarenet
ve müvaneset vücuda gelemez.</p>
<p>Filhakika ahval-i ruhiye-i beşeriyeyi tetkik edenlerce sabittir ki
beyne’n nas hasep ve nesebin,diyanet ve faziletin,servet ve hirfetin bir
ehemmiyet-i mahsusesi vardır. Bunlar mefahir-i aliyeden maduttur. Binaen
aleyh yekdiğeriyle musaharat tesis eden kimseler arasında bu gibi
hususatta bir mümaselet ve mücanesetin vücuduna lüzum vardır. Hiçbir
fert kendisinin akran ve emsalinden olmayan kimseler ile güzelce istinas
ve imtizaç edemez. ‘’ أضيق السجون معاشرة الأضداد.’’ Kavl-i hakimanesi
meşhurdur. İşte beşeriyeti meftur bulunduğu bu gibi halet-i ruhiyeden
büsbütün tecrit etmek kabil olmadığından kefaet cihetine mümkün mertebe
riayet etmek lazım gelir.</p>
<p>Halbuki zamanımızda bu cihete dikkat edilmiyor. Hele güzel bir
tehzibe nail olamayan bir kısım gençler arasında bir nazar-ı aşıkanenin
in’itafı hemen bir kaşane-i izdivaç tesisine kifayet ediyor. Sonrada en
hafif bir rüzgarın temevvücatı bu aşiyan-ı saadeti havada yaprağa
döndürüp gidiyor. Evet, çok kere tecrübesiz bir kızcağız, nazar-ı
hevesatına çarpan genç ile derhal akd-i izdivaca muvafakat ediyor.
Halbuki parlak parlak gördüğü gencin pek sönük bir hayat-ı sefihane
içinde yaşadığına bilahare muttali olarak yaptığına nedamet ediyor,
rabıta-i izdivacı kat’ için her türlü çarelere başvurup duruyor. Yine
çok kere akıbet endiş olmayan bir genç, nur seyyide bir kızın Melahat-i
cemaline meftun oluyor, onun kelebekler gibi yaldızlı görünen zahir
haline bakarak bakıyor da onu harim-i ismetine almak için her türlü
fedakarlıkta bulunuyor, hayfa ki az sonra bu yaldızlar zail oluyor, o
nev demide kızın sireti, mahiyet-i ahlakiyesi en çirkin bir surette
tezahür eyliyor, artık esbab-ı iftiraka tevessülden başka çare
kalmıyor.</p>
<p>Velhasıl teehhül edecek kimselerin evvel emirde kefaet cihetini
güzelce araştırmaları icap eder.</p>
<p>2- Aile teşkiline namzet gençlere güzel bir tehzip ve terbiye
vermelidir. Gerek cemiyetlerin ve gerek cemiyetlerin menşei olan
ailelerin intizamı, mesudiyeti ancak bu tehzip ve terbiye sayesinde
tecellisaz olur. Bir memleketin hukuka, ceza ve sair hususata müteallik
olan kanunları ne kadar adilane, hikmetperverane bir surette vaz edilmiş
olursa olsun o memleketin efradı güzel bir tehzip ve terbiyeye nail
olmadıkça bu kanunlardan büyük bir faide beklememelidir. Binaen aleyh
heyet-i içtimaiyemizin intizamını, saadetini, bir takım kemalat-ı
medeniye ve insaniyeden bihakkın vayedar olmasını arzu ediyor isek
herşeyden evvel memleketimizde dini, ahlaki güzel bir tehzip ve
terbiyenin inkişafını temine çalışmalıyız.</p>
<p>Bu gibi bir tehzip ve terbiyeden mahrum olanlarına hukuk-u umumiyeye
riayet edebilirler, ne de zevciyete ait hukuk ve vezaifi ifaya kadir
olabilirler. Malumdur ki cemiyet halinde yaşayan insanların intizam-ı
hayatı, beka-yı mevcudiyeti bir takım mütekabil vezaifin ifasına
merbuttur. Bu vezaif esasen iki kısma ayrılır ; bir kısmı vezaif-i
hukukiyedir ki herhalde ifası mecburidir. Bunun şer’i, kanuni bir takım
müeyyideleri vardır. Bu vazifelere adem-i riayet, mesuliyeti müstelzim
olur. Diğer kısmı ise vezaif-i ahlakiyedir ki bunun ifası her halde
mecburi değildir. Bu kısım vezaife adem-i riayet, tazirat-ı şeriyyeyi,
müdahale-i kanuniyeyi müstelzim olmaz. Şu kadar var ki adem-i riayet
şer’an mezmum, nazar-ı ammede makduh olduğundan sahibi hasail-i
insaniyeden mahrum addolunur.</p>
<p>İşte bir manzume-i içtimaiye arasında cereyan eden bu iki kısım
vezaifin en büyük tecelligahı zevç ile zevcede mesela ; zevç için
zevcesinin mehrini vermek, nafakasını tedarik etmek. Zevce için de -bir
mani-i şer’i bulunmadıkça- zevcenin hanesine gitmek, zevcinin meşru olan
emirlerine itaat etmek bir vazife-i hukukiyedir. Zevceyn bu vazifeleri
ifaya şer’an ve kanunen mecburdurlar.</p>
<p>Bilakis zevcin zevcesine karşı pek nüvazşikar bulunması, refikasını
kendi sofrasına alması, zevcenin de yiyecekleri taamı pişirip
hazırlaması, çocuğunu emzirmesi bir vazife-i ahlakiyedir. Zevceyn bu
vazifeleri ifaya hükmen mecbur değildir. Fakat zevceynin ulviyet-i
fıtriyesi, safvet-i vicdaniyesi ancak bu vezaif-i ahlakiyeye riayetleri
halinde mütecelli olur. Evet vezaif-i hukukiyeye riayet mecburi
olduğundan bunların ifası o kadar meziyet addolunamaz. Asıl meziyet-i
asliye, fazilet-i ahlakiye ihtiyara olan menut olan vezaifin ifası
halinde tezahür eder. Ezcümle bir kadın için, yemek pişirmek, elbise
dikmek, evinin nezafetine itina etmek, çamaşır yıkamak, semer-i hayatı
olan nevzadı emzirmek öyle bir vazife-i ahlakiyedir ki onun için bunları
ifadan daha güzel bir şeref olamaz.</p>
<p>Hiçbir kadın servet ve sâmânına, mensup oluğu ailenin mevki-i
içtimaiyesine bakarak bu gibi güzel vazifeleri ifadan istinkaf
etmemelidir. Nebi al-i şan efendimiz Aliyyi’l murteza ile Fatımatü’z
Zehra beyninde taksim a’malde bulunarak haric-i beyte ait vezaifi
hazreti Ali’ye, umur-u beytiyenin de hüsn-ü temşiyetini de hazreti
Fatımaya tahsis buyurmuşlardı. Bütün muhadderat-ı islamiyenin seyyidesi
olan Fatımatü’z Zehra bu vazifeleri ifadan imtina buyurmadılar.</p>
<p>Filvaki zevcinin veya ebeveyninin serveti sayesinde yemek pişirmek,
çocuğunu emzirmek, gibi vazifeleri bizzat ifadan müstağni olan kadınlar
bulunabilir. Fakat düşünmelidir ki şuun-u kevniye muhtelif surette zuhur
eder. Talihin garip cilveleri vücuda gelir, bugün pek zengin olan bir
şahıs yarın pek fakir düşebilir. Bugün başkalarını istihdam edenler
yarın başkalarına hizmet edecek bir hale maruz kalabilir. Artık ezvak-ı
hayatiyesine dalıp da çalıgısının latif latif havalarına tezyid-i şevk
ve şetarete çalışmaktan, vaziyet-i kibaranesiyle, tezyinat-ı
hevaperestanesiyle başkalarının inzar-ı dikkatini celb etmekten başka
bir şey düşünmeyen hanım kızlar için birazda istikbali düşünmek,
saadet-i atiyelerini temin edebilecek esbabı ihzara çalışmak lazım
gelir.</p>
<p>Ebeveyn için de lazımdır ki ilerde birer hane sahibesi olacak olan
kızlarını bu gibi vezaif-i beytiyeyi hüsn-ü ifa edebilecek bir tarzda
yetiştirip terbiye etsinler.bir hadis-i nebevide ‘’ من كُن له ثلاث بنات:
يؤويهن، ويرحمهن، ويكفلهن؛ وجبت له الجنة ألبتة’’ buyurulmuştur. Yani nail
olduğu kız evladına cenab-ı Allah onları kendisinden müstağni edeceği
zamana kadar infak ve ihsanda bulunan kimse için cenab-ı Hak cennetini
vacip kılmıştır.</p>
<p>Binaen aleyh kız evladı hakkında lütuf ve ihsanda bulunmalıdır.
Onların hakkında en büyük lütuf ve ihsan ise kendilerine güzel, nezih
bir terbiye vermekten başka bir şey değildir.</p>
<p>3-Zevc ile zevce arasında niza ve şikak asar-ı meşhut olduğu zaman
bunların akraba ve esdikası bu naseza ahvali izaleye çalışmalıdırlar.
Vakıa aile hayatında bazen uygunsuzluk yüz gösterebilir, bazen pek
ehemmiyetsiz bir şey yüzünden zevceyn birbirini terk edecek kadar bir
hiddete maruz maruz kalabilirler. Fakat bu halde bunların akrabası,
evdası için icap eder ki hadiseyi güzelce tetkik ederek muceb-i
münaferet olan şeyin izalesine çalışsınlar. İşte ‘’ وَاِنْ خِفْتُمْ شِقَاقَ
بَيْنِهِمَا’’ ayet-i celileside bize bu mühim vazifeyi ihtar etmektedir.</p>
<p>Ahkam-ı fıkhiyemize nazaran zevceyn beyninde niza ve şikak zuhur
edince tarafeyn ailelerinden bir zat hakem tayin olunur. Bunlar muceb-i
niza olan meseleyi tetkik ve bunun izalesine mütevakkıf ise onu taharri
eder ve zevceyn hakkında lazım gelen nasihatlerde bulunurlar.</p>
<p>Hakemlerin vazifeleri ıslah-ı beyne çalışmaktır. Bunlar bu emel ile
çalışır iseler hak teala hazretleri de zevceynin beynlerini telife, aile
arasında hüsn-ü ülfet ve imtizacın tekrar zuhuruna muvaffakiyet ihsan
buyurur.</p>
<p>Hasılı zevceynin evliya ve akrabası bunların beynindeki rabıta-i
zevciyetin devamını temine gayret etmelidirler. Hatta aralarında iftirak
vaki olduğu takdirde dahi bir mahzur-u şer’i mevcut olmadıkça tavassut
ederek iane-i zevciyete çalışmalıdırlar. Yoksa infialat-ı nefsaniyeye
mağlup olup da bu gibi bir emr-i hayra tavassuttan kaçınmak münasip
değildir.</p>
<p>Bazen görülüyor ki zevceyn arasında hasbel beşeriye adi bir meseleden
dolayı talak tahaddüs ediyor, müteakiben bunlar izhar-ı nedamet ederek
tecdid-i nikah arzusunda bulunurlarda bunların velileri bu arzu-yu
meşrua muhalefet etmek istiyor.</p>
<p>Envaru’t Tenzil’de beyan olunduğu üzere ‘’ma’kil bin yesar’’
kızkardeşini zevç-i mutlakı ile iade-i nikahta bulunmaktan men etmişti.
Bunun üzerine ‘’ فَلَا تَعْضُلُوهُنَّ أَن يَنكِحْنَ أَزْوَاجَهُنَّ إِذَا تَرَاضَوْا بَيْنَهُم بِالْمَعْرُوفِ
‘’ ayet-i celilesi nazil olmuştur ki ‘’beynlerinde vech-i şer’i üzere
teradi hasıl olunca zevçleriyle tecdid-i nikahtan men etmeyiniz’’
mealindedir.</p>
<p>4-Zevceyn,esbab-ı maişetin noksanı halinde sabır ve kanaati elden
bırakmamalıdır. Malumdur ki zevç zevcesinin nafakasını temine vesair bir
kısım ihtiyacat-ı hayatiyesini tatmine mecburdur. Madem ki bir kadın
nefsini zevcinin harim-i ismetine tahsis ediyor. Artık onun esbab-ı
maişetini ihzar etmek bizzarure zevcinin uhdesine terettüp eder. Bu
hususta tarafeynin hallerine, mevk-i içtimaiyelerine bakılır.
Servetleriyle mütenasip bir surette nafaka tedarik edilir. Fakat bazen
zevç ihtiyaca düçar olur, birtakım hadisat-ı kevniye neticesinde
serveti, varidatını elden çıkarır, ailesinin maişetini dilhuvahi veçhile
teminden aciz bir hale gelir. İşte böyle bir vaziyet karşısında fart-ı
teessürata mağlup olup da sabır ve kanaati elden bırakmak caiz olmaz.
Hele zevce için lazımdır ki bu halde pek asilane,kanaatkarane bir
harekette bulunsun. Mücerret me’kulat ve melbusatındaki noksandan naşi
zevcini rencide hatır edecek, zavallı ademin alam-i kalbiyesini bir kat
daha artıracak lakırdılarda bulunmasın.</p>
<p>Mamafih vüs’at-i maişete nail olan aileler de israfattan hazr
etmelidirler. Vakıa sahib-i servet olan bir şahsın efrad-ı ailesini
dayk-ı maişet içinde bırakması caiz değildir. Fakat israfata meydan
vermek, mevcut serveti beyhude yere telef etmek de muvafık olamaz. Çünkü
nafile yere sarf edilen bir servet-i atiye aile için muceb nedamet
olabilir.’’ ما عال من اقتصد’’</p>
<p>5-Zevceynden her biri afif,nezih bir hayata malik olmalıdır.Bir erkek
şaibe-i töhmetten hali olmayan yerlere devam ederse, bir erkek efrad-ı
ailesinin medar-ı hayatı olan kazancını, servetini mücerret kendi
huzuzat-ı nefsaniyesi uğrunda sarf eylerse onun rafika-i hayatı
kendisini afif,vazifeşinas bir zevcin daire-i ismetinde bulunmakla nasıl
mübahi addedilebilir?</p>
<p>Bilakis bir kadın fazilet-i ahlakiye erbabının bulunmayacakları
yerlere giderse, bir kadın cevherpare-i vücudunu bir setre-i nezahetle
setretmeyip de birtakım hevaperestanın temaşagah-ı ihtirasına vaz ederse
onun zevci ruhen, vicdanen nasıl müsterih olabilir?</p>
<p>İşte ahlak-ı fazıla ashabınca son derece makduh olan bu gibi çirkin
etvar ve harekattan pek ziyade kaçınmalıdır ki rabıta-i zevciyet
inhiladan masun kalsın.</p>
<p>6-Zevc, kumar gibi, işret gibi aheng-i içtimaiyeyi ifsat eden
menhiyattan içtinap etmelidir. Bir kere kumar birçok mehazir-i
içtimaiyeyi müstelzim olduğu cihetle şer-i şerifte katiyyen
haramdır,belahet ve sefahet asarından maduttur. Kumara müptela olanlar
servetlerini gayr-i meşru bir surette elden çıkarırlar, bittabi bunun
meş’um bir neticesi olmak üzere daima bir hüzün ve keder içinde yaşar.
Pek feci bir manzara-i sefalet irae ederler. Bir kumarbaz, çoluk
çocuğunu asla düşünemez. Onun fikri,bütün iştiğalat-ı zihniyesi kumara
masruftur. Bahusus kumar yüzünden kaybettiği servetin acılarını daima
efrad-ı ailesinden çıkarmak ister. Artık böyle bir ailenin intizamı
bozulmaz mı? Esbab-ı saadeti zail olmaz mı?</p>
<p>Müskirata gelince bu da bilcümle fezayih-i içtimaiyenin müvelledi
olduğu için şeriat-ı islamiyede katiyyen haramdır. Müskirat, ümmü’l
habaistir. Daima zuhuruna şahit olduğumuz cinayetlerin,aile vukuatının,
ihtilaf ve iftirak hadiselerinin birçoğu mücerret müskirat yüzündendir.
Müskirat ile ülfet edenlerden cemiyet-i beşeriye bir hayır
beklememelidir. Bilakis bu gibi kimseler hem kendi aileleri için, hem de
bütün bir heyet-i içtimaiye için pek muzır addedilmelidir. Mayiat-ı
kuuliyenin her katresi bir semm-i katildir. Bu zehr-i siyalin mühlik
olan tesiratı er geç kendini gösterir. Hayfa ki bu zehrab-ı mezelletin
ihzar ettiği müthiş netice yalnız işretperestin şahsına münhasır kalmaz.
Çok kere onun evlat ve ahfadına sirayet eder.</p>
<p>Tıbben sabittir ki esir-i işret olan eşhasın çocukları birçok ilel ve
emraza müsteid ve alel ekser sıhhat-i bedeniyeden mahrum, muhteli’ş şuur
bir halde dünyaya gelir.</p>
<p>Bir sarhoş, Fatır zü-kudret tarafından dimağına mevdu olan cevher-i
akli parçalıyor, mahvediyor. Bir menba-ı feyz ve olması iktiza eden
kuvvay-ı selimesini birer fevvar-ı çirkab haline getirmiş oluyor. Bir
badeperest içkinin su-i tesiriyle muvazene-i fikriyesini kaybederek bir
cinnet-i muvakkateye tutuluyor. Haysiyetini,vakarını payimal ederek
herkesin hande-i istihzasına hedef olur. Dimağına hücum eden kanın
tazyikatıyla hezeyanda bulunur. Ayyaşlığın,ruhunda uyandırdığı bir
emel-i sefihane saikasıyla bir takım gayr-i meşru halete mecasir olur.
Bunun neticesinde bir ailenin hayatı pek hazin bir surette söner
gider.</p>
<p>İşte müskiratın sebebiyet verdiği bu gibi daha nice fecayi-i
içtimaiyeyi nazar-ı dikkate alan bir takım mütemeddin milletler bugün
müskiratın men’i hususunda pek ziyade çalışıp duruyorlar.Ulviyetini
takdirden aciz bulunduğumuz şeriat-ı İslamiye ise beşeriyet için en
büyük bir felaket olan müskiaratı on dört asırdan beridir ki suret-i
katiyeye tahrim etmiş, ‘’kumardan, hamrdan ve bu gibi muzır itiyadattan
içtinap ediniz ki nail-i felah olasınız’’ hitab-ı bülendiyle
müntesiplerini ikaz ve irşat etmekte bulunmuştur.</p>
<p>Artık Müslüman bulunmak şerefini haiz olanlar nasıl olur da bu gibi
menhiyatı irtikap ederek hem mukaddes dinlerinin ahkam-ı ulviyesine
muhalefet,hemde mensup oldukları cemiyetin,ailelerin tealisine,saadet-i
hayatiyesine hıyanet edebilirler?vesselamu ale menittebea’l hüda.</p>
<p>Mülga Meclis-i Tetkikat-ı Şeriyye Azasından</p>
<p>Ömer Nasuhi</p>

            </div>
        </article>
    </main>

    <footer class="bg-dark-subtle text-center py-4 mt-5">
        <div class="container">
            <div class="mb-3">
                <a href="https://github.com/mevlut-celik" class="text-decoration-none" target="_blank">
                    <i class="bi bi-github fs-4"></i>
                </a>
            </div>
            <p class="mb-0">Ahmet Şengül - Mevlüt Çelik</p>
        </div>
    </footer>

    <!-- Bootstrap JS -->
    <script src="https://cdn.jsdelivr.net/npm/bootstrap@5.3.3/dist/js/bootstrap.bundle.min.js"></script>
    <script src="../js/main.js"></script>
</body>
</html>